+++
Date = "2012-11-03T22:00:00.000Z"
Title = "Xournal"
Description = "Xournal on vapaa piirtopöytää hyödyntävä muistiinpanotyökalu."
Week = "2x45"
Number = "97"
Alustat = ["Linux","Windows"]
Tagit = ["PDF","Muistiinpanot"]
Type = "post"
Author = "Pesasa"
Pageimage = "valo97-xournal.png"
+++


**Xournal on vapaa piirtopöytää hyödyntävä muistiinpanotyökalu.**

![ ](/images/valo97-xournal.png "fig:valo97-xournal.png") Xournal on
muistiinpanotyökalu, jonka käyttö muistuttaa hyvin paljon perinteistä
muistivihkoa, sillä se on suunniteltu käytettäväksi piirtopöydän kanssa.
Käsinkirjoitettujen ja piirrettyjen muistiinpanojen lisäksi sillä on
toki mahdollista kirjoittaa tekstiä myös näppäimistöltä, mutta kynän
käyttö tuo muistiinpanojen tekemiseen usein kaivattua joustavuutta.
Tekstin sekaan on helppo piirtää havainnollistava kuvio. Kynä- ja
tekstityökalujen lisäksi Xournalissa on käytettävissä pyyhekumi,
yliviivauskynä sekä suorien viivojen piirtämistä helpottava viivain.
Piirtotyökalujen yhteydessä on mahdollista käyttää myös
kuviontunnistusta, jolloin ohjelma pyrkii tunnistamaan piirroksesta
ympyrät sekä suorista janoista koostuvat kuviot. Kunkin työkalun
yhteydessä on valittavissa piirtojäljen paksuus ja väri. Kukin
piirrosjälki tai teksti käsitellään ohjelmassa omana objektinaan, mikä
mahdollistaa niiden poistamisen ja muokkaamisen muun muassa siirtämällä
tai skaalaamalla valittuja objekteja. Varsin hyödyllinen työkalu on
pystysuuntaista tilaa tekevä työkalu, jolla saa piirtoalueelle tehtyä
tilaa haluttuun kohtaan siirtämällä kaikkia kohdan jälkeen tulevia
objekteja alaspäin.

Piirtoalue on Xournalissa järjestetty sivuiksi, tasoiksi ja taustaksi.
Sivuja voi tiedostoon lisätä joustavasti haluamaansa kohtaan ja
viimeiseltä sivulta eteenpäin siirryttäessä luodaan aina uusi sivu
automaattisesti. Sivun koko ja taustakuva on valittavissa joko kullekin
sivulle erikseen tai kaikille sivuille kerralla. Valmiina taustakuvina
ovat tyhjä sivu, vaakaraidoitettu sivu, vaakaraidoilla ja yhdellä
pystyviivalla varustettu sivu sekä ruutupaperi. Omia taustakuvia on toki
mahdollista myös käyttää. Kullekin sivulle on mahdollista lisätä
useampia tasoja. Oletuksena kullakin sivulla on kaksi tasoa, tausta ja
yksi sisältötaso. Tasoja on hyödyllistä käyttää esimerkiksi silloin, kun
haluaa eritellä päällekkäiset merkinnät omiksi ryhmikseen, esimerkiksi
kirjoittamalla tekstit yhdelle tasolle ja tekemällä korostuskynällä
korostusmerkinnät toiselle tasolle. Tasojen käyttö helpottaa myös
objektien valitsemista, jos niitä tarvitsee poistaa tai muokata.

Muistiinpanosivut voi tallentaa ohjelman omassa xoj-tiedostomuodossa,
jolloin niiden jatkomuokkaaminen on helppoa, tai vaihtoehtoisesti ne voi
viedä pdf-tiedostoksi, jolloin niiden jakaminen muille on helppoa.
Pdf-muotoon tallentaminen mahdollistaa Xournalin käytön myös
persoonallisten diaesitysten tekemiseen.

Yksi Xournalin erityisen hyödyllinen käyttö on merkintöjen tekeminen
pdf-tiedostoihin. Käytännössä tämä tapahtuu valitsemalla ohjelmassa
"Annotate PDF"-vaihtoehto, jolloin valittu pdf-tiedosto avataan
Xournaliin sivujen taustakuvaksi. Xournalin kukin sivu asetetaan
mitoiltaan ja taustaltaan pdf-tiedoston mukaiseksi ja tämän jälkeen
huomioiden ja merkintöjen teko tapahtuu Xournalin normaaleilla
työkaluilla. Oletuksena Xournal ei tallennettasessa kopioi pdf-tiedostoa
vaan vain säilyttää vain viittauksen siihen, joten, jos pdf-tiedosto
poistetaan tai siirretään, tämä yhteys katkeaa. Kommentoinnin jälkeen
lopputulos on mahdollista viedä tavalliseen tapaan pdf-tiedostoksi,
jossa alkuperäisen sisällön lisäksi ovat nyt myös lisätyt kommentit.

Kotisivu
:   <http://xournal.sourceforge.net/>

Lisenssi
:   [GNU GPL](GNU_GPL)

Toimii seuraavilla alustoilla
:   Linux, Windows

Asennus
:   Asennuspaketit löytyvät ohjelman kotisivuilta. Ohjelma löytyy myös
    suoraan joidenkin Linux-jakeluiden pakettivarastosta.

Käyttöohjeet
:   [The user's manual](http://xournal.sourceforge.net/manual.html)

{{% wrapper class="psgallery" %}}
-   [Muistiinpanoja voi tehdä tekstityökalulla tai piirtämällä
    piirtopöydän kynällä. Kuviontunnistus helpottaa ympyröiden, janojen
    ja monikulmioiden piirtämistä.](/images/xournal-1.png)
-   [Yliviivaustyökalulla voi korostaa tärkeitä kohtia. Koko, väri ja
    peittävyys ovat valittavissa.](/images/xournal-2.png)
-   [Pystysuuntaista tilaa voi tehdä helposti objektien väliin sitä
    varten olevalla työkalulla.](/images/xournal-3.png)
-   [Ruutupaperipohjalle voi viivaimella piirtää vaikka
    graafeja.](/images/xournal-4.png)
-   [Piirtosivujen määrää, kokoa, väriä ja taustakuvaa voi säätää
    vapaasti.](/images/xournal-5.png)
-   [Pdf-tiedostojen kommentointi hoituu helposti, sillä pdf-tiedosto
    voidaan avata sivujen taustoiksi ja omat kommentoinnit tehdä niiden
    päälle omina tasoinaan.](/images/xournal-6.png)
-   [Ohjelma käsittelee merkintöjä objekteina, joita voi liikutella ja
    skaalailla.](/images/xournal-7.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*

