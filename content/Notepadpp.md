+++
Date = "2012-01-07T22:00:00.000Z"
Title = "Notepad++"
Description = "Notepad++ on vapaa ja erittäin monipuolinen tekstieditori, joka on suunnattu erityisesti ohjelmointiin, mutta sopii myös yleisemmin Windowsin Notepad-ohjelman korvaajaksi."
Week = "2x02"
Number = "54"
Alustat = ["Windows"]
Tagit = ["Tekstieditori","Teksti","Tekstinkäsittely","Ohjelmointi"]
Type = "post"
Author = "pesasa & Tomi Toivio"
Pageimage = "valo54-Notepadpp.png"
+++


**Notepad++ on vapaa ja erittäin monipuolinen tekstieditori, joka on
suunnattu erityisesti ohjelmointiin, mutta sopii myös yleisemmin
Windowsin Notepad-ohjelman korvaajaksi.**

![ ](/images/valo54-Notepadpp.png "fig:valo54-Notepadpp.png") Notepad++ ymmärtää
yli 50 ohjelmointi-, skripti- tai merkkauskielen syntaksin ja osaa
korostaa niiden avainsanat väreillä. Myös omien kielten määrittely
ohjelmaan on mahdollista.

Nykyisin Notepad++ tukee ainakin seuraavia kieliä: ActionScript, Ada,
asp, Assembly, autolt, bash, Batch, C, C++, C\#, Caml, CMakeFile, COBOL,
CSS, D, DIFF, Fortran, Gui4CLI, Haskell, HTML, ini, InnoSetup, Java,
JavaScript, JSP, KiXtart, LISP, Lua, Makefile, Matlab, NSIS,
Objective-C, Pascal, Perl, PHP, PowerShell, Postscript, Python, R ja
VHDL.

Ohjelma tukee yhtä aikaa auki olevien tallennettujen tiedostojen
kokonaisuuden tallentamista istuntona, jolloin samaan projektiin
kuuluvat tiedostot on helppo avata seuraavalla kerralla samaan
tilanteeseen. Muita ohjelman tukemia ominaisuuksia ovat muun muassa:
tuki lukuisille merkistökoodauksille, ohjelmakoodin sisennys, lohkojen
piilottaminen (folding), edistyneet etsi- ja korvaa-toiminnot, valitun
sanan korostaminen kaikkialla tiedostossa, suljeparien korostaminen sekä
toimintomakrojen nauhoittaminen ja suorittaminen.

Ohjelman käyttöliittymän kieli on valittavissa lukuisista kielistä,
joiden joukossa on myös suomi. Editorin tekstin värimaailma on myös
täysin kustomoitavissa joko valmiilla teemoilla tai itse valituilla
väreillä. Jos vaaleanpunainen taustaväri kuulostaa hyvältä, voi valita
käyttöön vaikka *Hello Kitty*-teeman.

Editoriin on mahdollista lisätä ominaisuuksia plugin-lisäosilla.
Muutamia lisäosia on mahdollista valita asennettavaksi suoraan ohjelman
asennuksen yhteydessä, kuten esimerkiksi
[nppftp](http://nppftp.sourceforge.net/)-lisäosa, joka mahdollistaa
tiedostojen avaamisen ja tallentamisen etäkoneelle ftp- tai
sftp-yhteyden kautta. Tämä on erityisen hyödyllistä esimerkiksi
www-sivujen ylläpitoa tehdessä, jolloin tiedostoja voidaan muokata
suoraan palvelimella. Toinen jo asennuksessa mukaan valittavissa oleva
erittäin hyödyllinen lisäosa on "Compare"-lisäosa, jolla on mahdollista
vertailla kahta editorissa auki olevaa tekstiä keskenään rinnakkain.
Työkalu merkitsee väreillä selkeästi näkyviin, mitkä rivit ja
merkkijonot eroavat tiedostoissa. Tämä helpottaa suuresti erityisesti
saman tiedoston eri versioiden vertailua. [PHP Automation](http://sourceforge.net/projects/phpfornppplugin/) -lisäosan
avulla puolestaan on mahdollista suorittaa PHP-skriptejä asentamatta
Apachea ja PHP:tä.

Kotisivu
:   <http://notepad-plus-plus.org/>

Lisenssi
:   [GNU GPL](GNU_GPL)

Toimii seuraavilla alustoilla
:   Windows

Asennus
:   Ohjelman asennuspaketit löytyvät kotisivuilta.

VALO-CD
:   Notepad++ löytyy myös
    [VALO-CD](http://www.valo-cd.fi/ilmainen_notepadpp)-kokoelmasta.

{{% wrapper class="psgallery" %}}
-   [ ](/images/notepadpp-1.png)
-   [ ](/images/notepadpp-2.png)
-   [ ](/images/notepadpp-3.png)
-   [ ](/images/notepadpp-4.png)
-   [ ](/images/notepadpp-5.png)
-   [ ](/images/notepadpp-6.png)
-   [ ](/images/notepadpp-7.png)
-   [ ](/images/notepadpp-8.png)
-   [ ](/images/notepadpp-9.png)

{{% /wrapper %}}
*Teksti: pesasa & Tomi Toivio* <br />
*Kuvakaappaukset: pesasa*

