+++
Date = "2015-10-18T21:00:00.000Z"
Title = "LibreOffice 5"
Description = "LibreOffice on vapaa toimisto-ohjelmistopaketti, jonka versio 5 julkaistiin kesällä 2015."
Week = "5x30"
Number = "238"
Alustat = ["Linux","Windows","Mac OS X"]
Tagit = ["Toimisto","Tekstinkäsittely","Taulukkolaskenta","Esitysgrafiikka","Kaaviot","Tietokanta"]
Type = "post"
Author = "Pesasa"
Pageimage = "valo238-libreoffice5.png"
+++


**LibreOffice on vapaa toimisto-ohjelmistopaketti, jonka versio 5 julkaistiin kesällä 2015.**

![ ](/images/valo238-libreoffice5.png "fig:valo238-libreoffice5")
Ohjelmiston päivitys uuteen versionumeroon tuo mukanaan lukuisia uudistuksia sekä ohjelmien käyttöliittymään että niiden toimintaan. Uusittujen kuvaketeemojen lisäksi käyttöliittymän uudistuksista näkyvimpänä voidaan mainita ikkunan oikean laidan sivupalkki, johon voi valita näkyviin eri työkaluja. Tekstinkäsittelyohjelmassa, Writerissa, sivupalkin näkymiä ovat "ominaisuudet", "tyylit ja muotoilut", "galleria" sekä "rakenneselain". "Ominaisuudet"-näkymä on kokoelma tekstinmuokkauksen perustyökaluja, joilla valitaan käytettäviä tyylejä sekä tekstin, kappaleiden ja sivun muotoiluja. Samoin kuin [Calligra Suitessa](Calligra_Suite), ikkunan oikeaan reunaan sijoitettu sivupalkki on sopiva paikka muokkaustyökaluille varsinkin nykyisillä leveillä, mutta matalilla näytöillä. Kun työkalut sijoitetaan näytön reunalle, jää työskentelyalueelle enemmän tilaa pystysuunnassa.

Calc-taulukkolaskimessa sivupalkkiin on sijoitettu vastaavat näkymät kuin Writerissa sekä lisäksi selain taulukkolaskennan funktioiden etsimiseen. Myös esitysohjelma Impress ja piirto-ohjelma Draw sisältävät sivupalkissa vastaavia toiminnallisuuksia sekä niille tyypillisiä toimintoja, kuten dian asetteluihin ja teemoihin liittyvät valinnat.

Muita ohjelmistopaketin komponentteja ovat Math-kaavaeditori sekä Base-tietokantaohjelma. Basella voidaan hallita joko paikallisia tiedostoon tallennettuja tietokantoja taikka ottaa etäyhteys palvelimella toimivaan tietokantajärjestelmään.

Ohjelmiston yhteentoimivuutta muiden toimisto-ohjelmistojen kanssa, erityisesti Microsoftin Wordin ja Excelin kanssa, on parannettu. Tiedostojen tuontia myös muista tiedostomuodoista on kehitetty. Näitä ovat muun muassa Appla Pages, Apple Numbers, Lotus 123, Quattro Pro, ClarisDraw sekä MacDraw. Myös Apple Keynote - sekä Adobe Freehand -tuontia on kehitetty.

Lisää uusista ominaisuuksista voi lukea [julkaisutiedoista](http://fi.libreoffice.org/lataa/uudet-ominaisuudet/) sekä englanninkielisestä [julkaisumuistiosta](https://wiki.documentfoundation.org/ReleaseNotes/5.0).

Kotisivu
:   <http://fi.libreoffice.org>
:   [Version uudet ominaisuudet](http://fi.libreoffice.org/lataa/uudet-ominaisuudet/)

Lisenssi
:   [MPL 2.0](https://www.mozilla.org/en-US/MPL/) (Mozilla Public License)

Toimii seuraavilla alustoilla
:   Windows, Linux, Mac OS X

Asennus
:   Ohjelman asennuspaketit ovat ladattavissa sen kotisivuilta. Suomenkielisellä sivustolla "Lataa"-valikosta on valittavissa erikseen vanhempi versio otsikolla "Luotettavin LibreOffice" sekä uudempi versio otsikolla "Tuorein LibreOffice". Asennuspaketti on englanninkielinen ja käyttöliittymän käännökset suomeksi (sekä muille kielille) ovat ladattavissa erillisenä pakettina.

{{% wrapper class="psgallery" %}}
-   [LibreOfficen suomenkieliset kotisivut](/images/libreoffice_5-1.jpg)
-   [Tekstinkäsittelyohjelma Writer ja sivupalkin muokkaustyökalut](/images/libreoffice_5-2.jpg)
-   [Writer ja gallerianäkymä](/images/libreoffice_5-3.jpg)
-   [Taulukkolaskenta Calc](/images/libreoffice_5-4.jpg)
-   [Esitystyökalu Impress ja tyylipohjat](/images/libreoffice_5-5.jpg)
-   [Impressin esitystila kahdella näytöllä. Oikealla yleisölle näkyvä esitys ja vasemmalla esittäjän näkymä, jossa nähtävissä muun muassa seuraava dia ja kello.](/images/libreoffice_5-6.jpg)
-   [Piirto-ohjelma Drawlla voi piirtää myös kaavioita.](/images/libreoffice_5-7.jpg)
-   [Math-kaavaeditoriin voi syöttää matemaattisia kaavoja joko sivussa olevalla paletilla tai suoraan tekstinä kirjoittamalla.](/images/libreoffice_5-8.jpg)
-   [Tietokantaohjelma Base](/images/libreoffice_5-9.jpg)
-   [SQL-kysely Basessa](/images/libreoffice_5-10.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


