+++
Date = "2013-08-24T21:00:00.000Z"
Title = "ElementaryOS"
Description = "ElementaryOS on käyttöliittymältään selkeäksi, kauniiksi ja keveäksi tarkoitettu Linux-jakelu."
Week = "3x35"
Number = "139"
Alustat = ["Linux"]
Tagit = ["Käyttöjärjestelmä"]
Type = "post"
Author = "Pesasa"
Pageimage = "valo139-elementaryos.png"
+++


**ElementaryOS on käyttöliittymältään selkeäksi, kauniiksi ja keveäksi
tarkoitettu Linux-jakelu.**

![ ](/images/valo139-elementaryos.png "fig:valo139-elementaryos.png")
ElementaryOS on Ubuntuun pohjautuva käyttöjärjestelmä, jonka
suunnittelun johtavana ajatuksena on parhaan mahdollisen
käyttökokemuksen antaminen käyttäjälle. ElementaryOS:ää kehittävä ja
suunnitteleva yhteisö pyrkii tekemään siitä mahdollisimman selkeän,
kauniin ja käytettävän. Näihin päämääriin on pyritty muun muassa
yhtenäisen näköisellä selkeällä käyttöliittymällä, selkeillä kuvakkeilla
ja valitsemalla oletuksena tarjottaviksi ohjelmiksi kevyitä ja
käytettäviä ohjelmia. Osa näistä perusohjelmista on
ElementaryOS-projektin tuottamia. Koska ElementaryOS pohjautuu Ubuntuun,
on sillä silti käytössään koko Ubuntun laaja ohjelmavalikoima, josta voi
asentaa itselleen mieluisat ohjelmat.

Järjestelmän käyttöliittymä koostuu yläpalkista ja kuvakepaneelista.
Yläpalkin vasemmassa reunassa on ohjelmavalikko ja oikeassa reunassa
työkaluja, kuten äänenvoimakkuuden säätö ja uloskirjautuminen.
Kuvakepaneeli (Plank) näyttää joukon käynnistyskuvakkeita sekä käynnissä
olevien ohjelmien kuvakkeet. Käynnissä olevien ohjelmien kuvakkeissa
näkyy pieni merkki symboloimassa käynnissä olemista. Käynnistettyjä
ohjelmia voi myös merkitä pysymään paneelissa myös sammuttamisen
jälkeen. Paneeli toimii siis hyvin samaan tapaan kuin monissa muissa
järjestelmissä.

ElementaryOS käyttää ikkunoiden hallintaan Gala-ikkunamanageria.
Perussovelluksiksi on valittu www-selaimeksi Midori,
sähköpostiohjelmaksi [Geary](Geary), kalenteriksi Maya,
pikaviestimeksi Empathy, kuvagallerian hallintaan Shotwell,
videotoistimeksi Totem, musiikkisoittimeksi Noice, tekstieditoriksi
Scratch, tiedostojen hallintaan Pantheon Files ja pääteohjelmaksi
Pantheon Terminal. Nämä kaikki perussovellukset ovat ulkoasultaan hyvin
selkeitä ja pelkistettyjä sekä samalla käyttäjäystävällisiä. Näistä
erityisesti ElementaryOS:ää varten tehdyt ohjelmat ovat
käyttöliittymältään hyvin yhtenäiset ja niissä esimerkiksi ohjelman
valikko löytyy sen oikeassa ylänurkassa olevan rataskuvakkeen takaa.

Työpöydän kulmiin voi asetuksista lisätä toimintoja, kuten kaikkien
avoinna olevien ikkunoiden näyttäminen sekä virtuaalityöpöytien
hallinta. Virtuaalityöpöytien hallinta tapahtuu ruudun alareunaan
tulevalla työkalulla, jossa ovat näkyvissä käytössä olevat työpöydät,
niillä olevat ohjelmat sekä uuden työpöydän luova kuvake.

ElementaryOS sopii erityisesti käyttäjille, jotka kaipaavat
yksinkertaista, selkeää ja kevyttä käyttöliittymää. Ubuntun
ohjelmistopakettivalikoimaan nojaavana se ei kuitenkaan jää vajaaksi
järeämpään käyttöönkään, sillä tarvittavat muut ohjelmat voi helposti
asentaa myös ElementaryOS:ään.

Kotisivu
:   <http://elementaryos.org/>

Lisenssi
:   Sisältää ohjelmia useilla vapailla lisensseillä

Asennus
:   Asennus-CD:n levykuva löytyy ElementaryOS:n kotisivuilta. Latauksen
    yhteydessä voi halutessaan lahjoittaa projektille rahaa
    luottokortilla tai PayPalin kautta. Flash-videoiden sekä joidenkin
    muiden ei-vapaiden tiedostomuotojen käyttöä varten voi joutua
    asentamaan "ubuntu-restricted-extras"-paketin, joka löytyy
    sovellusvalikoiman kautta.

Linkkejä
:   [Wikipedia](http://en.wikipedia.org/wiki/Elementary_%28operating_system%29)

Videoita
:   ["Mainosvideo"](http://www.youtube.com/watch?v=Lw3fGLFqjHs)
:   [Lyhyt esittely](http://www.youtube.com/watch?v=OxK1ETETgUs)
:   [Sovelluksia ja
    ominaisuuksia](http://www.youtube.com/watch?v=i74tqSl-rRA)
:   [Pantheon Files](http://www.youtube.com/watch?v=b3cI7ekyEMM)

{{% wrapper class="psgallery" %}}
-   [ElementaryOS: sisäänkirjautuminen](/images/elementaryos-1.jpg)
-   [Käyttöliittymä koostuu yläpalkista ja alereunassa olevasta
    kuvaketarjottimesta.](/images/elementaryos-2.jpg)
-   [Midori-www-selain sekä
    Geary-sähköpostiohjelma.](/images/elementaryos-3.jpg)
-   [ElementaryOS:n sovellusvalikko (Slingshot), kalenteri (Maya),
    pääteohjelma (Pantheon Terminal) sekä asetusikkuna
    (Switchboard).](/images/elementaryos-4.jpg)
-   [Musiikkisoitin (Noice) sekä työpöydän alle ilmestyvä työkalu, jolla
    voi lisätä virtuaalityöpöytiä ja siirrellä ohjelmia niiden
    välillä.](/images/elementaryos-5.jpg)
-   [Kaikkien avoimien ikkunoiden
    näyttäminen.](/images/elementaryos-6.jpg)
-   [Shotwell-galleria sekä kaksi tiedostonhallintaikkunaa (Pantheon
    Files), joilla voi selata paikallisten tiedostojen lisäksi myös
    verkkojakoja.](/images/elementaryos-7.jpg)
-   [Totem-videotoistin sekä Ubuntustakin tuttu
    sovellusvalikoima.](/images/elementaryos-8.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


