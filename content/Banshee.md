+++
Date = "2014-02-15T22:00:00.000Z"
Title = "Banshee"
Description = "Banshee on vapaa, kätevä ja monipuolinen lisäosilla laajennettava musiikinsoitto-ohjelma."
Week = "4x08"
Number = "164"
Alustat = ["Linux","Windows","Mac OS X"]
Tagit = ["Musiikki"]
Type = "post"
Author = "Pesasa"
Pageimage = "valo164-banshee.png"
+++


**Banshee on vapaa, kätevä ja monipuolinen lisäosilla laajennettava
musiikinsoitto-ohjelma.**

![ ](/images/valo164-banshee.png "fig:valo164-banshee.png") Banshee on
musiikinsoitto-ohjelma, jolla voi kuunnella ja katsella ääni- ja
videotiedostoja helposti sekä omalta koneelta että erilaisista
verkkolähteistä. Ohjelmalla voi muun muassa ylläpitää musiikkikirjastoa
ja muokata tiedostojen metatietoja, hallita ja kuunnella
podcast-lähetyksiä ja Internet-radiokanavia sekä selata ja kuunnella
äänikirjoja. Suuri osa Bansheen toiminnoista on toteutettu lisäosina,
jotka voidaan kytkeä päälle tai pois päältä. Banshee on saatavilla
Linux-, Windows- ja Mac OS X -käyttöjärjestelmille.

Ohjelma käy läpi kiintolevyllä olevan musiikkiarkiston ja näyttää sen
tiedostojen metatiedon mukaisesti albumeittain. Arkistosta voi selata
kaikkea musiikkia kerralla tai suodattaa albuminäkymää artistin mukaan.
Kun albumin kappalelistasta valitaan kappale, Banshee alkaa soittaa sitä
ja jatkaa sen jälkeen järjestyksessä muilla kyseisen levyn kappaleilla.
Vaihtoehtoisesti kappaleista voi luoda soittolistoja tai lisätä niitä
soittojonoon, josta kappaleet soitetaan yksi kerrallaan läpi.
Kappaleiden metatietoja voi muokata yksitellen tai sarjassa
albumeittain. Metatiedot tallennetaan Bansheen tietokantaan ja niin
haluttaessa synkronoidaan myös musiikkitiedostoihin.

Banshee etsii automaattisesti albumeille levynkansikuvia. Ensisijaisesti
Banshee etsii tiedostoon upotettuja kuvia tai albumin kansiossa olevaa
kuvaa ja tämän jälkeen kuvaa etsitään muutamasta verkkopalvelusta.
Banshee osaa näyttää myös musiikkiarkistosta löytämiään videotiedostoja,
jos vaadittavat videokoodekit on asennettuina.

Banshee integroi käyttöliittymänsä työpöydän paneeliin äänenvoimakkuuden
säätövalikkoon, jos käytetty työpöytäympäristö tukee tätä toimintoa.
Integrointi toimii ainakin Gnome- ja Cinnamon-työpöydillä. Myös muilla
työpöydillä on mahdollista näyttää vastaavat toiminnallisuudet
erillisenä kuvakkeena paneelin ilmoitusalueella. Integroitu
käyttöliittymä tarjoaa muun muassa hallinnat toiston pysäyttämiseen ja
jatkamiseen, seuraavaan ja edelliseen kappaleeseen siirtymiseen sekä
ohjelman sulkemiseen. Lisäksi se näyttää soitettavan kappaleen ja
albumin tiedot sekä kansikuvan.

Bansheen podcast-toimintoon voi tilata ääni- ja videopodcasteja niitä
tarjoavista lähteistä. Ohjelma näyttää tarjolla olevat
podcast-lähetykset aikajärjestyksessä ja niitä voi tarkastella kaikkia
yhdessä luettelossa taikka podcast-kohtaisesti. Podcast-kohtaisesti voi
myös valita, ladataanko uudet jaksot omalle koneelle automaattisesti vai
ladataanko ne vasta kuunneltaessa. Podcasteja voi etsiä Banseehen
integroidun Miro Guide -palvelun avulla. Podcastien lisäksi ohjelmaan
voi tallentaa myös nettiradiokanavien osoitteita ja kuunnella niitä
helposti.

Banshee esittää omaan hakemistoonsa tallennetut äänikirjat omana
osionaan musiikin rinnalla. Vapaasti ladattavia äänikirjoja voi etsiä
lisää muun muassa [Librivox](Librivox)-palvelusta ja
Bansheehen lisäosalla integroidusta [Internet
Archive](http://archive.org)-palvelusta. Internet Archivesta etsiminen
ja kirjojen kuunteleminen tapahtuu helposti suoraan Bansheen
käyttöliittymällä. Internet Archive tarjoaa äänikirjojen lisäksi
esimerkiksi luentovideoita ja konserttitallenteita.

Muina lisäosina Bansheen käyttöliittymään on integroitu muun muassa
Amazonin mp3-musiikkikauppa ja Last.fm. Amazonin kaupassa ostosten
tekeminen tapahtuu ohjelmaan upotetun web-selainliittymän kautta. Niin
ikään lisäosana on toteutettu artistitietoa Wikipediasta ja kappaleeseen
liittyviä videoita Youtubesta etsivät näkymät. Kannettavien
musiikkilaitteiden tuki Applen laitteille, MTP-laitteille sekä
massamuistina näkyville laitteille löytyvät myös lisäosina. Lisäosien
joukosta löytyvät myös toiminnot musiikin ja videoiden näyttämiseen
lähiverkosta UPnP:n ja DAAP-jaon kautta.

Kotisivu
:   <http://banshee.fm>

Lisenssi
:   MIT/X11

Toimii seuraavilla alustoilla
:   Linux, Windows, Mac OS X

Asennus
:   Banshee löytyy suoraan Linux-jakeluiden pakettivarastoista. Muille
    alustoille sen voi ladata ohjelman kotisivulta.

{{% wrapper class="psgallery" %}}
-   [Bansheen perusnäkymä. Banshee koettaa etsiä levyjen kansikuvia
    ensin tiedostosta itsestään, sitten sen kansiosta ja lopuksi
    erilaisista Internet-lähteistä.](/images/banshee-1.jpg)
-   [Banshee näyttää haluttaessa vain soivan kappaleen
    tiedot.](/images/banshee-2.jpg)
-   [Banshee yksinkertaisessa ulkoasussa.](/images/banshee-3.jpg)
-   [Kappaleita voi valita soittojonoon, josta Banshee soittaa niitä
    lisäämisjärjestyksessä.](/images/banshee-4.jpg)
-   [Soittojonoa voi järjestellä raahaamalla. Jonoon voi lisätä
    kappaleita käsin lisäämisen lisäksi myös muilla perusteilla, kuten
    arvostelun mukaan.](/images/banshee-5.jpg)
-   [Banshee integroituu sitä tukevien työpöytäympäristöjen paneeliin
    äänenhallinnan yhteyteen.](/images/banshee-6.jpg)
-   [Banshee näyttää tilattujen podcastien
    jaksot.](/images/banshee-7.jpg)
-   [Ääni- ja video-podcasteja luetteloiva Miro Guide on integroitu
    Bansheen verkkomedia-osuuteen.](/images/banshee-8.jpg)
-   [Amazonin mp3-kaupassa voi asioida suoraan
    Bansheella.](/images/banshee-9.jpg)
-   [Internet Archive (archive.org) on suoraan selattavissa
    Bansheella.](/images/banshee-10.jpg)
-   [Internet Archiven äänikirjahaku.](/images/banshee-11.jpg)
-   [Monte Criston kreivi kuunneltavana kappaleittain suoraan Internet
    Archivesta.](/images/banshee-12.jpg)
-   [Konserttitallenne Internet Archivesta.](/images/banshee-13.jpg)
-   [Nettiradioiden kuuntelua Bansheella.](/images/banshee-14.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


