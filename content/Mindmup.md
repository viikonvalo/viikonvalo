+++
Date = "2013-06-29T21:00:00.000Z"
Title = "Mindmup"
Description = "Mindmup on verkkoselaimella toimiva vapaa ja helposti jaettava käsitekarttasovellus."
Week = "3x27"
Number = "131"
Alustat = []
Tagit = ["Verkkoselaimet","Toimisto","Opiskelu","Opetus"]
Type = "post"
Author = "Pesasa"
Pageimage = "valo131-mindmup.png"
+++


**Mindmup on verkkoselaimella toimiva vapaa ja helposti jaettava
käsitekarttasovellus.**

![ ](/images/valo131-mindmup.png "fig:valo131-mindmup.png") Mindmup on erittäin
helppokäyttöinen selainpohjainen käsitekarttasovellus ja palvelu. Sen
tärkeimpiä ominaisuuksia ovat helppo ja käytännöllinen kartan
syöttäminen suoraan näppäimistöltä sekä helppo jaettavuus.
Käsitekarttoja voi jopa muokata verkon kautta yhdessä reaaliaikaisesti.
Mindmup soveltuu myös mobiililaitteilla käytettäväksi. Käsitekartta
koostuu solmuista, jotka on yhdistetty toisiinsa puumaiseksi
rakenteeksi. Mindmupissa solmujen lisääminen ja muokkaaminen on tehty
hyvin helpoksi nopeasti opittavilla näppäinkomennoilla. Muokattavan
solmun voi valita nuolinäppäimillä kohdistusta liikuttamalla. Valitun
solmun muokkaamisen voi aloittaa siirtymällä muokkaustilaan
välilyönnillä ja muokkaus päätetään joko hyväksymällä se
enter-näppäimellä tai hylkäämällä muokkaus esc-näppäimellä. Uusia
solmuja voi lisätä valitun rinnalle enter-näppäimellä tai valitun
lapsisolmuksi tabulaattorilla. Solmujen alipuita voi myös piilottaa ja
näyttää käyttämällä '/'-näppäintä. Kaikki muokkausvalinnat on
mahdollista valita myös valikkoa käyttämällä, mikä onkin pääkäyttötapa
kosketusnäyttöisillä mobiililaitteilla. Käsitekartan rakenteen
muokkaaminen tapahtuu yksinkertaisesti hiirellä raahaamalla. Solmun voi
siirtää toisen lapseksi yksinkertaisesti raahaamalla sen tämän päälle.
Sisarussolmujen järjestystä voi niin ikään muuttaa hiirellä raahaamalla.

Mindmup tarjoaa useita tapoja tallentaa käsitekartan. Websovelluksena
luonnollisimpina tallennustapoina ovat *Mindmup*-palvelun tarjoama
Amazonin S3-palvelimille tapahtuva tallennus, *Google Drive* sekä
*selaimen sisäinen tallennus* (Browser Storage, eli localStorage). Nämä
kolme tallennustapaa soveltuvat kolmeen erityyppiseen käyttötapaan.
Mindmup-palvelun tallennustila soveltuu julkisesti jaettaville
käsitekartoille. Sinne tallennettu käsitekartta saa oman url-osoitteen,
jolla sitä pääsee katsomaan kuka tahansa osoitteen tietävä. Tämä tapa
sopii hyvin sähköpostilla tai sosiaalisessa mediassa jaettaville
kartoille. Näin jaettu kartta on "vain luku"-tilassa. Kartan
muokkaaminen luo siitä uuden kopion, jolloin alkuperäinen pysyy
muuttumattomana. Toisena vaihtoehtona oleva Google Drive antaa
mahdollisuuden yksityisempään tallennukseen ja tarkempaan hallintaan
käsitekartan jako-oikeuksista. Jos luottaa Googleen ja sen
tallennuspalveluun. Tässä vaihtoehdossa tallennus tapahtuu suoraan
Google Driveen käymättä Mindmup-palvelun palvelimien kautta ja jos
tietokoneella on käytössä Google Drive -tiedostojen synkronointi,
päivittyy tiedosto samalla myös omalle koneelle. Kolmas vaihtoehto on
kaikkein yksityisin, sillä se tallentaa käsitekartan vain selaimen omaan
sisäiseen tallennustilaan eikä sitä lähetetä lainkaan verkkoon.
Käsitekartta on avattavissa selaimen tallennustilasta seuraavalla
kerralla Mindmup-sivustolle mentäessä. Tätä tallennustapaa käytettäessä
kannattaa huomioida, että selaimen oma tallennustila on selainkohtainen,
eli tallennettu käsitekartta on avattavissa vain samalla tietokoneella
ja samaa selainta samalla profiililla käytettäessä.

Edellä kuvattujen tallennustapojen lisäksi Mindmupissa on valittavissa
myös kartan vienti (Export Map), jota käyttämällä kartan voi myös
tallentaa useammallakin tavalla. Tätä tapaa käyttäen valittavina
vaihtoehtoina ovat Mindmapin oma ja Freemind ohjelman JSON-muotoiset
tallennusmuodot, png-kuva, html-sivu sekä tabulaattorisisennyksillä
puumaiseksi tehty tekstitiedosto. Näistä Mindmup- ja Freemind-tiedostot
on mahdollista myös tuoda Import-toiminnolla takaisin
Mindmup-sovellukseen.

Verkkosovelluksena Mindmup antaa hyvät työkalut käsitekartan jakamiseen.
Jakamista varten kartta täytyy tallentaa verkkopalveluun, jonka jälkeen
sen voi jakaa sähköpostilla tai Facebookin taikka Twitterin kautta. Jaon
voi tehdä myös muilla tavoin kopioimalla kartan osoitteen ja jakamalla
sen haluamallaan tavalla. Kartan voi myös upottaa haluamalleen
sivustolle kopioimalla Mindmupin tarjoaman upotuskoodin.

Helppo verkkojakaminen tarjoaa myös tavan muokata käsitekarttaa
yhteistyönä lähes reaaliajassa. Mindmupin lisäosana päälle kytkettävä
jako-ominaisuus antaa käyttäjän kutsua muita käyttäjiä muokkaamaan
yhteistä karttaa jakamalla muokkausosoitteen sähköpostin tai muiden
palveluiden kautta. Yhtäaikainen muokkaus vaatii käyttäjiltä
Google-tunnuksilla tunnistautumisen. Yhtäaikaa muokattaessa
selainikkunassa näkyy kunkin käyttäjän avatar hänen valitsemansa solmun
kohdalla ja muutokset päivittyvät lähes välittömästi muille käyttäjille.
Tämä ominaisuus voi helpottaa monien yhdessä tehtävien suunnitelmien
tekemistä.

Muita päälle kytkettävissä olevia lisäominaisuuksia ovat tehtävien
edistymisen tarkkailuun käytettävä "Progress" sekä solmujen väliset
kytkennät kaarevista suoriksi janoiksi muuttava lisäosa.
Progress-työkalulla voi merkitä eri värikoodeilla esimerkiksi projektin
eri osien edistymistä. Mitkä osat on vasta aloitettu, mitä etenevät ja
mitkä ovat jo valmiita. Progress-työkalu ymmärtää tehtävien hierarkian
ja se osaa esimerkiksi tulkita solmun kuvaaman tehtävän tehdyksi, jos
sen kaikki alitehtävät ovat tehtyjä.

<iframe width="100%" height="600px" src="https://atlas.mindmup.com/2015/04/8eb87ff0cdb50132c375767d78585cd9/viikon_valo/index.html"></iframe>

Kotisivu
:   <http://www.mindmup.com/>

Lähdekoodi
:   <https://github.com/mindmup/mindmup>

Lisenssi
:   [MIT](MIT)

Toimii seuraavilla alustoilla
:   Verkkoselaimet

Asennus
:   Websovelluksen käyttö ei tarvitse asennusta. Jos haluaa asentaa
    ohjelman omalle palvelimelle, se on mahdollista käyttämällä
    lähdekoodia.

Esimerkki
:   [käsitekarttaesimerkki](http://goo.gl/EacVs)

{{% wrapper class="psgallery" %}}
-   [Mindmupin käyttöliittymä on selkeä ja helppo käyttää suoraan
    näppäimistöltä.](/images/mindmup-1.png)
-   [Jos solmuihin lisää web-osoitteita, ne näytetään klikattavina
    linkkeinä. Solmujen alla olevat puut voi "sulkea", jolloin ne vievät
    näytöllä vähemmän tilaa.](/images/mindmup-2.png)
-   [Suljetun puun voi '/'-näppäimellä avata taas näkyviin. Kuvassa on
    käytössä tallennus selaimen omaan tallennustilaan, mikä näkyy oikean
    yläkulman Firefox-logosta.](/images/mindmup-3.png)
-   [Mindmupissa on käytössä useita tapoja tallentaa ja avata
    tiedostoja.](/images/mindmup-4.png)
-   [Kaikki muokkaustoiminnot ovat käytettävissä valikon kautta ja siten
    saatavilla myös kosketusnäyttöisillä
    mobiililaitteilla.](/images/mindmup-5.png)
-   [Mindmapissa on kolme erikseen päällekytkettävää lisäosaa, joilla
    käyttöön saadaan reaaliaikainen yhteismuokkaus, etenemisten seuranta
    sekä suorat janat solmujen välillä.](/images/mindmup-6.png)
-   [Progress-edistymisenhallinnalla solmuille voi merkitä erilaisia
    tiloja niiden edistymisen mukaan. Tilat ovat muokattavissa tarpeen
    mukaan.](/images/mindmup-7.png)
-   [Yhteismuokkaustyökalulla voi kutsua muita käyttäjiä muokkaamaan
    samaa käsitekarttaa reaaliaikaisesti.](/images/mindmup-8.png)
-   [Yhteismuokkaus käyttää Google Drive
    -palvelua.](/images/mindmup-9.png)
-   [Yhteismuokkaus käynnissä. Muokkaajan avatar näkyy valitun solmun
    kohdalla.](/images/mindmup-10.png)
-   [Käsitekartta vietynä html-tiedostoksi. Tiedosto sisältää upotettuna
    kuvan kartasta sekä käsitekartan sisällön sisennyksillä puumaisena
    esitettynä.](/images/mindmup-11.png)
-   [Käsitekartan voi jakaa muille Mindmup-palveluun tallennettua
    versiota käyttämällä. Jako tapahtuu lähettämällä kartan url-osoite
    joko ohjelmasta suoraan tai muulla tavoin. Kartan voi myös upottaa
    muille sivustoille upotuskoodilla.](/images/mindmup-12.png)
-   [Mindmup antaa upotuskoodin kopioitavaksi ja muulle www-sivulle
    liitettäväksi.](/images/mindmup-13.png)
-   [Google Drive -palveluun tallennetun käsitekartan
    avaaminen.](/images/mindmup-14.png)
-   [Kuvatiedostona tallennettu käsitekartta.](/images/mindmup-15.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*

