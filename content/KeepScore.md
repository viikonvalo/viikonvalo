+++
Date = "2013-03-30T22:00:00.000Z"
Title = "KeepScore"
Description = "KeepScore on vapaa avoimen lähdekoodin sovellus pelien pisteenlaskuun Android-laitteella."
Week = "3x14"
Number = "118"
Alustat = ["Android"]
Tagit = ["Peli"]
Type = "post"
Author = "Pesasa"
Pageimage = "valo118-keepscore.png"
+++


**KeepScore on vapaa avoimen lähdekoodin sovellus pelien pisteenlaskuun
Android-laitteella.**

![ ](/images/valo118-keepscore.png "fig:valo118-keepscore.png") Unohda kynä ja
paperi! KeepScorella voit pitää kirjaa 2-8 pelaajan pelin
pisteenlaskusta Android-laitteellasi, puhelimella tai tabletilla.
Ohjelmalla valitaan ensin pelaajien määrä ja syötetään haluttaessa
pelaajien nimet. Ohjelma näyttää ruudulla kunkin pelaajan
yhteispistemäärät, listan erillisten pelikierrosten pisteistä sekä plus-
ja miinusnappulat, joilla pistemääriä voi kasvattaa ja pienentää. Kukin
pistemäärän muutos tallentuu uuden pelikierroksen pisteiksi 10 sekunnin
viiveellä, jonka aikana pistemäärää voi vielä muuttaa. Viive on
säädettävissä ohjelman asetuksista. Ohjelmalla on helppoa pitää kirjaa
pelin eri kierroksilla saavutetuista pisteistä yhteispisteiden lisäksi.
Siksi se soveltuu hyvin esimerkiksi vuoropohjaisten pelien
pisteenlaskuun tai vaikka (frisbee)golfin pistetilanteen kirjaamiseen.
Kierrospisteiden listaa pitkään painamalla voi lisätä myös nollan
pisteen kierroksen tai poistaa viimeisimmän pistemuutoksen, jos syötössä
tapahtuu virhe.

Ohjelman asetukset ovat helposti ja monipuolisesti muokattavissa.
Pisteenlaskun voi aloittaa, kuten oletuksena on, nollasta, mutta yhtä
hyvin aloituspisteiksi voi valita vaikka dartsin 501 pistettä. Plus- ja
miinusnappulaa pitkään painamalla saa esiin ponnahdusvalikon, jota
kautta on mahdollista syöttää myös muun suuruisia muutoksia. Jos
näytölle mahtuu, näytetään plus- ja miinusnappuloiden lisäksi myös neljä
muuta muutosnappula, joiden suuruudet oletuksena ovat -10, -5, 5 ja 10,
mutta jotka ovat käyttäjän muokattavissa.

Ohjelma tallentaa pistetilanteet automaattisesti ja pelitilanteita voi
olla yhtä aikaa talletettuna useita. Pelattujen pelien pistehistoriaa
voi tarkastella myös pelaajittain ja kierroksittain piirrettynä graafina
taikka kierros- tai pelaajakohtaisesti tulostettuina taulukoina.
Ohjelman versiossa 1.2.3 on käytettävissä neljä eri väriteemaa.

Pelitulokset on myös mahdollista varmuuskopioida talteen muistikortille
sekä lukea ne takaisin varmuuskopiosta. Lisäksi versio 1.2.3 toi
mukanaan mahdollisuuden tallentaa tulokset taulukkolaskentaohjelmia
varten csv-tiedostona.

Kotisivu
:   <https://github.com/nolanlawson/KeepScore>

Lisenssi
:   [WTFPL](http://www.wtfpl.net/)

Toimii seuraavilla alustoilla
:   Android

Asennus
:   Ohjelma on asennettavissa [Google
    Playsta](https://play.google.com/store/apps/details?id=com.nolanlawson.keepscore),
    [F-Droidilla](http://f-droid.org/repository/browse/?fdfilter=keepscore&fdid=com.nolanlawson.keepscore)
    tai suoraan [tekijän
    kotisivuilta](http://nolanlawson.com/apps/#keepscore). Google
    Playssa on tarjolla myös
    [Donate-versio](https://play.google.com/store/apps/details?id=com.nolanlawson.keepscore.donate),
    jonka asentamalla voi lahjoittaa tekijälle muutaman rovon.

{{% wrapper class="psgallery" %}}
-   [KeepScore 1.2.3](/images/keepscore-1.png)
-   [Aloita uusi peli. Tyhjä tallennettujen pelien luettelo. Ylhäällä
    kuvakkeet varmuuskopiointiin ja varmistusten
    palautukseen.](/images/keepscore-2.png)
-   [Pelaajia voi olla kahdesta kahdeksaan.](/images/keepscore-3.png)
-   [Pelaajille voi syöttää nimet tai käyttää oletuksena olevia "Player
    1", "Player 2", jne.](/images/keepscore-4.png)
-   [Oletuksena pisteenlasku alkaa nollasta. Pistemääriä voi kasvattaa
    ja pienentää plus- ja miinusnappuloilla.](/images/keepscore-5.png)
-   [Pistemäärän muuttaminen päivittää kokonaispistemäärää ja näyttää
    muutoksen suuruuden.](/images/keepscore-6.png)
-   [Ohjelma näyttää muutoksen suuruuden muutoksen aikana ja 10 sekuntia
    sen jälkeen muutos siirretään oikean reunan listaan, jossa näkyvät
    kunkin pelikierroksen pisteet.](/images/keepscore-7.png)
-   [Viimeisimmän kierroksen pisteet voi poistaa painamalla sormella
    pitkään kierrospisteiden listaa. Samaa kautta on mahdollista lisätä
    nolla pelikierroksen pisteiksi.](/images/keepscore-8.png)
-   [Täydet kahdeksan pelaajaa yhtä aikaa pelaamassa. Väriteemana tumma
    teema.](/images/keepscore-9.png)
-   [Ohjelma sopii myös vaikka darts-pisteiden laskuun, kun
    aloituspistemäärä valitaan sopivasti. Jos näytöllä on tilaa, plus-
    ja miinusnappulan lisäksi näytetään neljä muun suuruista
    muutosnappulaa, joka on kätevää, kun pelin pistemäärät ovat
    suuria.](/images/keepscore-10.png)
-   [Myös vapaavalintaisen pistemäärän muutoksen syöttäminen onnistuu
    painamalla pitkään plus- tai
    miinusnappulaa.](/images/keepscore-11.png)
-   [Useita pelituloksia talletettuna.](/images/keepscore-12.png)
-   [Pelin pistemäärän kehitys pelaajittain ja kierroksittain
    graafisesti esitettynä.](/images/keepscore-13.png)
-   [Pelaajien pistemäärät kierroksittain
    taulukoituna.](/images/keepscore-14.png)
-   [Pistemäärät pelaajittain taulukoituna.](/images/keepscore-15.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


