+++
Date = "2011-05-07T21:00:00.000Z"
Title = "MediaWiki"
Description = "MediaWiki on suosittu wikiohjelmisto."
Week = "1x19"
Number = "19"
Alustat = ["Linux","Windows"]
Tagit = ["CMS","Palvelin","Palvelinohjelma","Sisällönhallinta","Wiki"]
Type = "post"
Author = "Niklas Laxström (Nikerabbit)"
Pageimage = "valo19-Mediawiki.png"
+++


**MediaWiki on suosittu wikiohjelmisto.**
![ ](/images/valo19-Mediawiki.png "fig:valo19-Mediawiki.png") Lukuisten
vapaaehtoisten ja [Wikimedia Foundationin](http://wikimediafoundation.org/wiki/Home) kehittämä
MediaWiki pyörittää wikisivustoja suunnattoman suositusta ja tunnetusta
[Wikipediasta](http://fi.wikipedia.org/) työpaikkojen sisäisten
dokumentointiwikien kautta harrastepiirien ja yksityishenkilöiden omiin
pikkuwikeihin. Lukuisia käyttötarpeita vastaamaan löytyy yli tuhat
laajennosta, jolla voi laajentaa jo itsessään hyvin mukautettavaa
MediaWikiä osaamaan uusia asioita. Lisäksi MediaWikin kotoistettavuus
(lokalisaatio) on hyvin pitkälle vietyä. MediaWikiä on käännetty
sadoille kielille, joukossa mukana myös meidän suomemme.

{{% wrapper class="rightimage" %}}
![ ](/images/MediaWiki_logo_without_tagline.png "fig:MediaWiki_logo_without_tagline.png")
{{% /wrapper %}}
MediaWiki on kirjoitettu [PHP:llä](http://fi.wikipedia.org/wiki/PHP)
eikä sen asentamiseen tarvita kuin tietokanta (MySQL, SQLite tai
PostgreSQL) ja Web-palvelin sekä PHP. Aktiivisia ydinkehittäjiä on
useita kymmeniä, suurin osa vapaaehtoisia ja muutama myös Suomesta.
Nykyisin MediaWiki on tiukassa muutoksen otteessa, kun sen vuosien
saatossa rönsyillyttä perustoiminnallisuutta kirjoitetaan uudelleen
vastaamaan tämän päivän ohjelmointikäytäntöjä – ja toisaalta myös
ulkoasua päivitetään vastaamaan nykypäivää hyödyntämällä enemmän
JavaScriptiä sekä uusia standardeja kuten HTML5 ja CSS3.
Yhteensopivuutta vanhempien selainten kanssa ei tietenkään ole
unohdettu. Koodin vakaudesta huolehditaan testeillä sekä ajamalla koodia
ensin tuotantokäytössä Wikipediassa sekä muilla sivustoilla.

​5. toukokuuta julkaistu kokeiluversio 1.17 beta 1 sisältää tärkeitä
uusia ominaisuuksia sekä peruskäyttäjälle että suurille wikifarmeille.
Peruskäyttäjää ilahduttaa uudistettu, entistä selkeämpi ja suomennettu
asennussivu. Myös sivujen aakkostusta luokissa on parannettu, joskin
ongelmat ovat olleet lähinnä muilla kielillä kuin suomeksi. Myös
MediaWiki-sivustojen suorituskyky paranee, kun sivuston tyylejä ja
komentosarjoja tiivistetään ja yhdistetään, jotta selaimen tarvitsisi
tehdä vähemmän erillisiä pyyntöjä.

Kotisivu:
:    <http://www.mediawiki.org>

Lisenssi:
:    [GNU GPL](GNU_GPL)

Toimii seuraavilla alustoilla:
:    Linux, Windows

Asennus:
:    Lataa paketti osoitteesta <http://www.mediawiki.org/wiki/Download>. Löytyy myös joistakin Linux-jakeluista, mutta osa tarjoaa vanhoja versioita tai epästandardilla tavalla paketoitua MediaWikiä.

### Käyttöohjeet

MediaWikin käyttäminen ei vaadi paljoa opiskelua. Yksinkertaisimmat
muokkaukset onnistuvat helposti työkalupalkin avulla. Joitakin ohjeita
kuitenkin löytyy niin käyttäjille kuin ylläpitäjillekin.

Jonkinasteinen ja jonkin verran suomennettu käyttöopas löytyy
osoitteesta <http://www.mediawiki.org/wiki/Help:Contents/fi> Vastaavasti
löytyy hallintaopas MediaWikin ylläpitäjille osoitteesta
<http://www.mediawiki.org/wiki/Manual:Contents/fi>

{{% wrapper class="psgallery" %}}
-   [MediaWikin kotisivu](/images/mw-mworg.png)‎
-   [Uusi asennussivu](/images/mw-installer.png)‎
-   [Muokkaus](/images/mw-muokkaus.png)
{{% /wrapper %}}

*Teksti: Niklas Laxström (Nikerabbit)* <br />
*kuvakaappaukset: Niklas Laxström (Nikerabbit)*

