+++
Date = "2015-07-26T21:00:00.000Z"
Title = "Debian 8 Jessie"
Description = "Debian 8 \"Jessie\" on keväällä 2015 julkaistu versio suositusta GNU/Linux-käyttöjärjestelmästä."
Week = "5x29"
Number = "237"
Alustat = ["Linux"]
Tagit = ["Käyttöjärjestelmä"]
Type = "post"
Author = "Pesasa"
Pageimage = "valo237-debian_jessie.png"
+++


**Debian 8 "Jessie" on keväällä 2015 julkaistu versio suositusta GNU/Linux-käyttöjärjestelmästä.**

![ ](/images/valo237-debian_jessie.png "fig:valo237-debian_jessie.png")
Debian on yksi vanhimmista ja tunnetuimmista GNU/Linux-jakeluista. Se tunnetaan vakaana ja luotettavana
vapaaehtoisten muodostamaan yhteisöön nojaavana käyttöjärjestelmäjakeluna, jota moni muu Linux-jakelu
käyttää pohjanaan. Lisää Debianista voi lukea aiempien versioiden esittelyistä: [Debian Squeeze](Debian_GNU_Linux)
ja [Debian Wheezy](http://viikonvalo.fi/Debian_Wheezy).

Debian 8:n myötä tuettujen laitteistoarkkitehtuurien lista muuttuu hieman. Uudeksi tuetuksi prosessorityypiksi
tulee muun muassa 64-bittinen ARM-prosessori. Joitain harvinaisempia laitteistoja puolestaan poistuu tuettujen listalta.
Tarkempi luettelo löytyy [julkaisumuistiosta](https://www.debian.org/releases/stable/amd64/release-notes/ch-whats-new.en.html).

Kuten aiemminkin, Debian välttää ottamasta kantaa työpöytäympäristöjen valintaan ja antaa käyttäjän itse valita suosikkiympäristönsä
asennuksen yhteydessä. Valittavina työpöydiksi ovat Gnome, KDE, Xfce, LXDE, Cinnamon ja MATE, joista käyttäjä voi valita yhden tai
useamman. Näistä mukana ovat luonnollisesti aiempaa uudemmat versiot. KDE:n Plasma-työpöydästä tarjolla ei kuitenkaan ole vielä
ohjelmiston 5.x versiota vaan 4.11.

Yksi tärkeimmistä ja eniten etukäteen huomiota herättäneistä muutoksista tässä julkaisussa on se, että
oletuskäynnistysjärjestelmäksi on vaihdettu [Systemd](https://wiki.debian.org/systemd). Systemd:n on
tarkoitus toimia yhteensopivasti Debianin aiemmin käyttämän sysvinit-käynnistysjärjestelmän kanssa.

Jessien pakettivarastoissa on tarjolla rinnakkain vaihtoehtoisina vanhempi MySQL 5.5 tietokantajärjestelmä
sekä sen yhteensopivaksi korvaajaksi tarkoitettu MariaDB 10.0. Siirtymävaiheen jälkeen seuraavassa
Debian-versiossa on oletettavasti tarkoitus olla tarjolla vain toinen näistä.

Debian tarjoaa lisäksi erilaisille käyttäjätyypeille valmiiksi koostettuja **Debian Pure Blend** -kokonaisuuksia.
Nämä ovat tyypillisesti kokoelma metapaketteja, jotka asentamalla käyttäjä saa käyttöönsä joukon johonkin
tiettyyn käyttöön soveltuvia ohjelmistoja käyttövalmiilla asetuksilla. Osasta Debian Pure Blendejä voi olla tarjolla
oma asennuslevynsä. Toisaalta ne on mahdollista asentaa täysin tavalliseen Debian-asennukseen asentamalla vain
tarvittavat metapaketit. Debian 8:n julkaisumuistiossa mainittuja Blendejä ovat:

-   [Debian Games Blend](http://blends.debian.org/games/tasks/) (pelikäyttöön),
-   [Debian Med Blend](http://blends.debian.org/med/tasks/) (lääketieteelliseen käyttöön),
-   [Debian Science Blend](http://blends.debian.org/science/tasks/) (tieteellisen tutkimuksen käyttöön),
-   [Debian Geographical Information Systems Blend](http://blends.debian.org/gis/tasks/) (paikkatietojärjestelmiin)

Kotisivu
:   <https://www.debian.org>

Lisenssi
:   Sisältää ohjelmistoja useilla vapailla lisensseillä.

Asennus
:   Asennusmedian levykuva ja asennusohjeet löytyvät [Debianin kotisivuilta](https://www.debian.org).

{{% wrapper class="psgallery" %}}
-   [Verkkoasennuslevyn käynnistysvalikko](/images/debian_jessie-1.jpg)
-   [Asennuksen kielivalinta](/images/debian_jessie-2.jpg)
-   [Asennettavan kokoonpanon valinta](/images/debian_jessie-3.jpg)
-   [Sisäänkirjautuminen asennuksen jälkeen](/images/debian_jessie-4.jpg)
-   [Xfce-työpöytä](/images/debian_jessie-5.jpg)
-   [Gnome 3.14 -työpöytä](/images/debian_jessie-6.jpg)
-   [Cinnamon-työpöytä](/images/debian_jessie-7.jpg)
-   [KDE:n Plasma-työpöytä](/images/debian_jessie-8.jpg)
-   [MATE-työpöytä](/images/debian_jessie-9.jpg)
-   [LXDE-työpöytä](/images/debian_jessie-10.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


