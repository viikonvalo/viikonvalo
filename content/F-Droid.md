+++
Date = "2013-03-23T22:00:00.000Z"
Title = "F-Droid"
Description = "F-Droid on ohjelmistovarasto, joka kokoaa yhteen paikkaan helposti asennettavaksi suuren joukon vapaita avoimen lähdekoodin Android-ohjelmia."
Week = "3x13"
Number = "117"
Alustat = ["Android"]
Tagit = ["Mobiilisovellukset"]
Type = "post"
Author = "Pesasa"
Pageimage = "valo117-fdroid.png"
+++


**F-Droid on ohjelmistovarasto, joka kokoaa yhteen paikkaan helposti
asennettavaksi suuren joukon vapaita avoimen lähdekoodin
Android-ohjelmia.**

![ ](/images/valo117-fdroid.png "fig:valo117-fdroid.png") F-Droid on
vapaaehtoisprojekti, joka tarjoaa varaston avoimen lähdekoodin
Android-ohjelmia. F-Droid-sovelluksella voi selata varaston tarjoamia
ohjelmia kategorioiden mukaan ja asentaa, poistaa sekä päivittää
sovelluksia. Sovellusluetteloa voi selata myös
[web-selaimella](http://f-droid.org/repository/browse/) ja ladata sekä
asentaa sovelluksia sitä kautta. F-Droid tarjoaa kustakin ohjelmasta
lyhyen esittelyn, tiedon sen lisenssistä, linkin ohjelman kotisivuille
ja mahdolliselle Google Play -sivulle, linkin saatavilla olevaan
ohjelman lähdekoodiin sekä mahdollisuuden lahjoittaa rahaa tekijälle.

F-Droid-sovelluksella asentaminen on helppoa ja sovelluksen asetuksista
voi valita, miten usein se tarkistaa varastosta päivitysten saatavuuden.
F-Droidin asetuksista on myös mahdollisuus valita, haluaako ohjelman
näyttävän luetteloissa myös muun muassa mainoksia näyttävät ohjelmat,
epävapaita lisäosia tai palveluita käyttävät ohjelmat, jotka osa
käyttäjistä voi haluta suodattaa pois ohjelmalistoista.

Toisin kuin Googlen Playssa, F-Droid luettelee osasta ohjelmista
useitakin asennettavissa olevia versioita, joista tyypillisesti yksi on
merkitty tähdellä. Tähdellä merkitty on viimeisin virallinen versio,
jonka tekijä on saattanut laittaa myös Google Playn tarjontaan. Muut
versiot ovat tyypillisesti joko ohjelman vanhempia versioita tai
uudempia kokeellisia beta-versioita. Näin käyttäjällä on itsellään
suurempi vapaus valita haluamansa versio ohjelmasta.

Kunkin asennuspaketin yhteydessä on lisäksi mainittu toinen
avainsanoista "source" tai "bin". Tämä viittaa ohjelman käännösversioon.
"Source" tarkoittaa, että F-Droidin ylläpitäjät ovat tarkistaneet
ohjelman lähdekoodin jollain tasolla ja ovat itse kääntäneet ohjelman
saatavilla olevasta lähdekoodista, paketoineet sen ja allekirjoittaneet
paketin F-Droidin nimissä. Näin he siis takaavat, että ohjelman
suoritettava versio vastaa saatavilla olevaa lähdekoodia.
"Bin"-avainsana puolestaan tarkoittaa, että kyseessä on ohjelman tekijän
itse kääntämä ja paketoima versio. Suurin osa ohjelmista on
F-Droid-projektin kääntämiä "source"-versioita, mutta esimerkiksi
Mozillan Firefox-selain on jaossa "bin"-versiona.

Huomattavaa on myös, että F-Droidin kautta sovelluspaketteja on
mahdollista ladata myös ilman puhelinta tai tablettia toisin kuin Google
Playsta. Tämä on oleellista esimerkiksi silloin, kun Android-sovelluksia
halutaan käyttää emulaattorissa, johon Google Playn saaminen voi olla
hankalaa.

F-Droid-sovelluksen sekä muidenkin F-Droidin kautta ladattujen
sovellusten asentaminen edellyttää, että puhelimen asetuksista sallitaan
ohjelmien asentaminen marketin (Google Playn) ulkopuolelta.

Kotisivu
:   <http://f-droid.org/>

Lisenssi
:   [GNU GPLv](GNU_GPL)2+ (F-Droid-sovellus)

Toimii seuraavilla alustoilla
:   Android

Asennus
:   F-Droid-sovelluksen voi asentaa palvelun kotisivulta.

{{% wrapper class="psgallery" %}}
-   [F-Droid-sovellus käynnistyksen jälkeen. Lista uusista
    sovelluksista.](/images/f-droid-1.png)
-   [Sovellukset on luokiteltu kategorioihin.](/images/f-droid-2.png)
-   [Kustakin sovelluksesta on lyhyt esittely, tieto lisenssistä ja
    luettelo asennettavista versioista.](/images/f-droid-3.png)
-   [Versiota napauttamalla asennuspaketti ladataan
    F-Droid-pakettivarastosta.](/images/f-droid-4.png)
-   [Lataamisen jälkeen näytetään kyseisen sovelluksen vaatimat oikeudet
    ja kysytään, halutaanko ohjelma asentaa.](/images/f-droid-5.png)
-   [Asennuksen lisäksi on mahdollista tutustua sovelluksen kotisivuun,
    mahdolliseen ongelmalistaan (bugzilla tms.), ohjelman lähdekoodiin
    taikka Google Playsta löytyvään versioon.](/images/f-droid-6.png)
-   [F-Droid-sovelluksen asetuksista voi valita, minkä tyyppisiä
    sovelluksia haluaa nähdä luetteloissa.](/images/f-droid-7.png)
-   [Suurin osa sovelluksista on F-Droid-projektin kääntämiä ja
    paketoimia ("source"), mutta osa jaetaan sovelluksen tekeminä
    valmiina paketteina ("bin"). Firefox on yksi valmiista paketeista
    levitettävistä ohjelmista.](/images/f-droid-8.png)
-   [F-Droid-projektin web-sivusto.](/images/f-droid-9.png)
-   [Ohjelmia voi selata myös web-selaimella.](/images/f-droid-10.png)
-   [Ohjelman kuvaus- ja lataussivu. Ohjelman riippuvuudet epävapaista
    komponenteista tai palveluista on merkitty
    selkeästi.](/images/f-droid-11.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


