+++
Date = "2014-08-16T21:00:00.000Z"
Title = "Font Awesome"
Description = "Font Awesome on kirjasintyyppinä jaettava kokoelma kuvakkeita web-käyttöön."
Week = "4x34"
Number = "190"
Alustat = ["Kaikki alustat"]
Tagit = ["www-sivut","www-sovellukset","Aineisto"]
Type = "post"
Author = "Pesasa"
Pageimage = "valo190-font_awesome.png"
+++


**Font Awesome on kirjasintyyppinä jaettava kokoelma kuvakkeita
web-käyttöön.**

![ ](/images/valo190-font_awesome.png "fig:valo190-font_awesome.png") Font Awesome on kokoelma skaalautuvia
yksivärisiä kuvakkeita, jotka on koostettu kirjasintyypiksi eli
fontiksi. Fonttitiedosto sisältää 439 erilaista kuvaketta.
Fonttitiedostojen lisäksi paketissa on mukana tyylitiedostot, joiden
avulla kuvakkeita on helppo käyttää www-sivun tai web-sovelluksen
tekemisessä. Kirjasimina ja CSS-tyylisääntöinä esitettyjen kuvakkeiden
käyttö ei vaadi JavaScriptiä, niiden koko on täysin skaalattavissa ja
niiden ulkoasu on tyyliteltävissä muun sivuston tyylin mukaisesti.
CSS-tyylisäännöillä voi esimerkiksi määritellä kirjasimina esitettyjen
kuvakkeiden kokoa, väriä, varjostuksia ja muita ominaisuuksia, joita ei
kuvina esitetyille kuvakkeille voi määritellä. Font Awesomen kuvakkeet
eivät myöskään häiritse ruudunlukuohjelmia, kuten jotkin muun muotoiset
kuvakkeet saattavat tehdä, vaan ovat niille "näkymättömiä".

Itse fontti on saatavilla viitenä erilaisena tiedostomuotona: OTF, EOT,
SVG, TTF ja WOFF. Näitä voidaan käyttää
[webbifonttina](http://en.wikipedia.org/wiki/Web_typography), eli
linkittää käytettäväksi www-sivulla tai web-sovelluksessa. Lisäksi
ainakin TrueType-tyyppistä fonttia (TTF) voi käyttää myös
työpöytäohjelmissa, jos se on asennettu tietokoneen kirjasinvalikoimaan.
Fonttitiedostojen lisäksi paketissa mukana olevalla CSS-tyylitiedostolla
kuvakkeet saa käyttöön www-sivulla tai web-sovelluksessa käyttämällä
valmiiksi määriteltyjä CSS-luokkia. Näillä halutut kuvakkeet saadaan
näkymään oikeissa paikoissa oikean kokoisina ja käyttämällä kuvakkeen
nimeä.

Kuvakkeita voi käyttää toki myös suoraan kirjasinmerkkeinä, mutta tällä
tavalla halutun merkin koodin löytäminen on jonkin verran hankalampaa
kuin valmiiksi nimettyä CSS-luokkaa käyttämällä. Kuvakkeen voi lisätä
sivulle yksinkertaisesti lisäämällä HTML-koodiin jonkin inline-tagin,
kuten `span` ja lisäämällä sille luokan, joka koostuu `fa`-etuliitteestä
sekä kuvakkeen nimestä. Esimerkiksi `fa-camera-retro`. Kuvakkeiden kokoa
on mahdollista skaalata muun tekstin suhteen käyttämällä sopivaa
luokkaa. Esimerkiksi viisinkertaiseksi skaalaamiseen käytetään luokkaa:
`fa-5x`.

Kuvakkeita voi käyttää erilaisissa yhteyksissä, kuten listakuvakkeina,
kappaleen aloittavana kuvakkeina tai vaikka pyörivinä kuvakkeina. Font
Awesome -kuvakkeet toimivat myös hyvin esimerkiksi
[Bootstrap](http://getbootstrap.com/getting-started/)-komponenttien
kanssa. Lisää esimerkkejä löytyy Font Awesomen
[esimerkkisivulta](http://fontawesome.io/examples/).

Kotisivu
:   <http://fontawesome.io>

Lisenssi
:   Fontit: [SIL OFL](http://scripts.sil.org/OFL) 1.1
:   CSS- ja LESS-koodi:
    [MIT](http://opensource.org/licenses/mit-license.html)
:   Dokumentaatio: [CC-BY
    3.0](http://creativecommons.org/licenses/by/3.0/)
:   **Huom!** Joukossa on myös joidenkin brändien tuotemerkkejä, jotka
    kuuluvat niiden omistajille.

Toimii seuraavilla alustoilla
:   Kaikki

Esimerkkejä käytöstä
:   <http://fontawesome.io/examples/>

Luettelo kaikista kuvakkeista
:   <http://fontawesome.io/icons/>

{{% wrapper class="psgallery" %}}
-   [Font Awesomen etusivulla on käytetty fonttia
    kuvakkeina.](/images/font_awesome-1.jpg)
-   ["Cheatsheet", eli lunttilappu, josta voi tarvittaessa luntata
    kuvakkeiden nimet ja unicode-koodit.](/images/font_awesome-2.jpg)
-   [Luettelo kaikista käytettävissä olevista kuvakkeista löytyy Font
    Awesomin sivuilta.](/images/font_awesome-3.jpg)
-   [Esimerkkejä Font Awesomen kuvakkeiden
    käytöstä.](/images/font_awesome-4.jpg)
-   [Font Awesome toimii hyvin yhdessä vaikka Bootstrap-komponenttien
    kanssa.](/images/font_awesome-5.jpg)
-   [Kuvakkeita voi käyttää web-käytön lisäksi myös muualla, esimerkiksi
    työpöytäsovelluksissa.](/images/font_awesome-6.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


