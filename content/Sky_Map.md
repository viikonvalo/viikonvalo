+++
Date = "2013-08-10T21:00:00.000Z"
Title = "Sky Map"
Description = "Sky Map on Android-työkalu tähtitaivaan tarkasteluun ja tähtitaivaan kohteiden tunnistamiseen."
Week = "3x33"
Number = "137"
Alustat = ["Android"]
Tagit = ["Opetus","Opiskelu","Tiede"]
Type = "post"
Author = "Pesasa"
Pageimage = "valo137-sky_map.png"
+++


**Sky Map on Android-työkalu tähtitaivaan tarkasteluun ja tähtitaivaan
kohteiden tunnistamiseen.**

![ ](/images/valo137-sky_map.png "fig:valo137-sky_map.png") Sky Map on alun perin
Googlen kehittämä ja vapaaksi lähdekoodiksi julkaisema
tähtikarttaohjelma Android-laitteille. Sky Map hyödyntää
Android-laitteen paikannus- ja asennontunnistusominaisuuksia laitteen
sijainnin ja asennon määrittämiseksi. Näitä tietoja hyödyntäen ohjelma
näyttää laitteen näytöllä tähtitaivaan juuri sellaisena kuin se on juuri
sillä hetkellä, kyseisessä paikassa ja siinä suunnassa, johon laite on
suunnattuna. Laitetta kääntämällä näytöllä oleva näkymä päivittyy
suunnan mukaan. Näin tähtitaivasta voi tutkia vaikka keskellä päivää tai
pilvisellä säällä. Ohjelmaa voi myös käyttää tähtikarttana todellisen
tähtitaivaan kohteiden tunnistamiseen. Tässä käytössä erityisen
hyödyllinen ominaisuus on ohjelman yötila (night mode), jossa kaikki
kohteet näytetään punaisella värillä mustalla taustalla, jotta
hämäränäkö ei kärsi. (Vain silmän värinäköön erikoistuneet
[tappisolut](http://fi.wikipedia.org/wiki/Tappisolu) reagoivat punaiseen
valoon, joten hämäränäköön erikoistuneet
[sauvasolut](http://fi.wikipedia.org/wiki/Sauvasolu) eivät häikäisty
vaan säilyttävät valoherkkyytensä.)

Sky Map näyttää laitteen ruudulla tähtiä, tähtikuvioita, [Messierin
listan kohteita](http://fi.wikipedia.org/wiki/Messierin_luettelo),
planeettoja,
[meteoriparvia](http://en.wikipedia.org/wiki/Meteor_shower),
koordinaatiston sekä horisontin. Näyttöä koskettamalla esiin tulevalla
kuvakekäyttöliittymällä kunkin kohdejoukon voi kytkeä näkyviin tai pois
näkyvistä. Näytöllä näkyvää tähtitaivasta voi zoomata lähemmäs ja
kauemmas kahdella sormella "nipistämällä" tai plus- ja miinusnappuloita
käyttämällä. Ohjelman voi kytkeä myös manuaaliseen tilaan, jolloin se ei
seuraakaan laitteen suuntaa vaan ruudulla näkyvä tähtitaivas pitää
selata itse näkyviin sormella pyyhkimällä ja kahdella sormella
kiertämällä. Myös katselupaikan voi valita asetuksista haluamakseen, jos
gps- tai verkkopaikannuksen antama sijainti ei miellytä. Ohjelman
aikamatkustustoiminnolla voi puolestaan siirtyä ajassa haluttuun
hetkeen, esimerkiksi vuoden 1919 toukokuun auringonpimennykseen, ja
seurata taivaankappaleiden liikkeitä valitulla nopeudella.

Ohjelman hakutoiminnolla voi etsiä taivaan kohteita nimellä. Näytölle
ilmestyy punainen ympyrä ja sen kehälle kohteen suuntaan näyttävä nuoli.
Laitetta nuolen suuntaan kääntämällä saa etsityn kohteen näkyviin.
Etsittäviä kohteita voi valita myös ohjelman galleriasta, josta löytyy
esimerkiksi planeettoja, galakseja ja tähtisumuja.

Kotisivu
:   [Sky Map -projekti](https://code.google.com/p/stardroid/) ja
    lähdekoodit
:   [Google
    Play](https://play.google.com/store/apps/details?id=com.google.android.stardroid&hl=en)
:   [F-Droid](https://f-droid.org/repository/browse/?fdfilter=sky%20map&fdid=com.google.android.stardroid)

Lisenssi
:   [Apache 2](http://directory.fsf.org/wiki/License:Apache2.0)

Toimii seuraavilla alustoilla
:   Android

Asennus
:   Sky Map -sovelluksen voi asentaa joko Googlen Play-sovelluskaupasta
    taikka [F-Droid](F-Droid "wikilink")-palvelun kautta.
    F-Droid-palvelun kautta tarjolla olevasta versiosta on poistettu
    käytöstä Googlen epävapaa Analytics-kirjasto.

{{% wrapper class="psgallery" %}}
-   [Sky Map käynnistyy](/images/sky_map-1.png)
-   [Sky Map näyttää, miltä tähtitaivas näyttäisi laitteen osoittamassa
    suunnassa.](/images/sky_map-2.png)
-   [Sky Map näyttää ruudulla tähtiä, tähtikuvioita, [Messierin
    kohteita](http://fi.wikipedia.org/wiki/Messierin_luettelo),
    planeettoja,
    [meteoriparvia](http://en.wikipedia.org/wiki/Meteor_shower),
    koordinaatiston sekä horisontin. Kunkin näistä voi erikseen kytkeä
    pois näkyvistä.](/images/sky_map-3.png)
-   [Valintoina löytyvät esimerkiksi kohteen haku, yötila, kohdegalleria
    sekä aikamatkustus.](/images/sky_map-4.png)
-   [Yötilassa kaikki kohteet näytetään punaisella värillä mustalla
    pohjalla, jotta näytön valot eivät häiritse silmän hämäränäköä. Tämä
    tila on hyödyllinen, jos ohjelmaa käyttää todellisen tähtitaivaan
    kohteiden tunnistamiseen.](/images/sky_map-5.png)
-   [Hakutilassa nuoli osoittaa etsittävän kohteen suuntaan. Ympyrä
    korostaan kohteen, kun kohde osuu keskelle
    näyttöä.](/images/sky_map-6.png)
-   [Pelkkä tähtitaivas ilman muita kohteita tai
    merkintöjä.](/images/sky_map-7.png)
-   [Aikamatkustuksella voi siirtyä ajassa haluttuun kohtaan vaikka
    katsomaan auringonpimennystä. Tähtitaivaan muutosta voi seurata
    animaationa, jonka nopeuden voi itse valita.](/images/sky_map-8.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


