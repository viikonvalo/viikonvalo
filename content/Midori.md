+++
Date = "2014-03-22T22:00:00.000Z"
Title = "Midori"
Description = "Midori on kevyt ja nopea www-selain monelle alustalle."
Week = "4x13"
Number = "169"
Alustat = ["Linux","Windows","Mac OS X","FreeBSD","OpenBSD","NetBSD","www-selain"]
Tagit = ["Internet","Viestintä"]
Type = "post"
Author = "Pesasa"
Pageimage = "valo169-midori.png"
+++


**Midori on kevyt ja nopea www-selain monelle alustalle.**

![ ](/images/valo169-midori.png "fig:valo169-midori.png") Midori on kevyt ja
nopea WebKit-pohjainen avoimen lähdekoodin selain, jonka voi asentaa
useammalle alustalle. Sen käyttöliittymä on selkeä ja suoraviivainen ja
sen toiminnot ovat laajennettavissa lisäosien avulla.

Modernin WebKit-selainmoottorin ansiosta Midori toimii useimmilla
sivuilla samoin ja yhtä hyvin kuin esimerkiksi Googlen
Chrome/[Chromium](Chromium) tai Applen Safari. Esimerkiksi
nykyaikaiset HTML5 ja CSS3 tekniikat toimivat siis Midorissa hyvin.
Jotkin sivut valitettavasti tunnistavat selaimen mallin ja tarjoilevat
erilaisen "optimoidun" version eri selaimille. Midori vähemmän
tunnettuna selaimena saattaa siksi joskus saada tämän vuoksi heikommin
toimivan sivun, vaikka kykenisi näyttämään normaalin sivun siinä missä
muutkin WebKit-selaimet. Midori kuitenkin pyrkii korjaamaan tämän
tilanteen teeskentelemällä tarvittaessa jotain muuta WebKit-selainta.

Midori sisältää muiden nykyaikaisten selainten tapaan yksityisyystilan,
jossa muun muassa käyttäjän selaushistoriaa ei tallenneta. Midori
sisältää "Inspect Page" -toiminnon, jolla voi tarkastella selaimeen
avattua sivua, sen rakennetta, tyyliä ja toimintaa. Työkalu on hyvin
samanlainen kuin vastaava työkalu
[Chromium](Chromium)-selaimessa.

Midorin toimintoja voi muokata erilaisilla lisäosilla, kuten
mainostentorjujalla, hiirielkeillä tai uutisvirtalukijalla.
Uutisvirtalukijalisäosa aukeaa selainikkunan reunaan, kun www-sivulle
tultaessa otsikkopalkkiin ilmestyvää RSS-/Atom-virran kuvaketta
klikataan. Lisäosa näkyy paneelina, jonka yläosassa on luettelo
uutislähteistä ja niiden tarjoamista uutisista ja jonka alaosaan aukeaa
valitun uutisen sisältö.

Websovelluksen voi Midorilla avata myös erillisenä sovellusikkunana,
jolloin ikkunassa ei ole näkyvillä normaaleja selaimen
käyttöliittymäkomponentteja, kuten osoiteriviä ja navigointinappuloita,
vaan ainoastaan sivun renderöity sisältö. Tässä tilassa
selainsovelluksia voi käyttää samaan tapaan kuin
[Chromium](Chromium)-sovelluksia.

Selain on käytettävissä useilla alustoilla, jotka tukevat vaadittavia
ohjelmakirjastoja, kuten WebKit- ja GTK-kirjastoja. Midorista on
Windows-alustalle tarjolla myös niin sanottu portable-versio, eli
versio, jota voi käyttää vaikka usb-tikulta asentamatta sitä koneelle.

Kotisivu
:   <http://midori-browser.org/>

Lisenssi
:   [GNU LGPL](GNU_LGPL) v2.1+

Toimii seuraavilla alustoilla
:   Linux, Windows, Mac OS X, FreeBSD, OpenBSD, NetBSD

Asennus
:   Midori on ladattavissa sen kotisivuilta taikka oman Linux- tai
    BSD-jakelun pakettilähteistä.

{{% wrapper class="psgallery" %}}
-   [Midorin kotisivu Midorissa KDE-ympäristössä.](/images/midori-1.jpg)
-   [Midorin oletushakukone on Duck Duck Go.](/images/midori-2.jpg)
-   [Midorin valikko löytyy ikkunan oikeasta yläkulmasta samaan tapaan
    kuin esimerkiksi [Chromiumissa](Chromium) ja
    Chromessa.](/images/midori-3.jpg)
-   [Inspect-työkalulla voi tutkia www-sivun sisältöä ja
    toimintaa.](/images/midori-4.jpg)
-   [Midorin toimintaa voi muokata lisäosilla.](/images/midori-5.jpg)
-   [RSS-lukijalisäosaa voi käyttää RSS-virtojen
    seurantaan.](/images/midori-6.jpg)
-   [Osoitekenttää voi käyttää hakukenttänä ja valita tarjolla olevista
    hakukoneista. Myös auki olevien välilehtien välillä vaihtaminen
    onnistuu osoitekenttään kirjoittamalla.](/images/midori-7.jpg)
-   [Myös hakukentän oletushakukonetta voi
    vaihtaa.](/images/midori-8.jpg)
-   [Midori on oletusselaimena esimerkiksi
    ElementaryOS:ssä.](/images/midori-9.jpg)
-   [Midori-selain Windowsissa.](/images/midori-10.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


