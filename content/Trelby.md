+++
Date = "2013-01-05T22:00:00.000Z"
Title = "Trelby"
Description = "Trelby on työkalu näytelmien käsikirjoitusten kirjoittamiseen."
Week = "3x02"
Number = "106"
Alustat = ["Linux","Windows"]
Tagit = ["Tekstinkäsittely"]
Type = "post"
Author = "Pesasa"
Pageimage = "valo106-trelby.png"
+++


**Trelby on työkalu näytelmien käsikirjoitusten kirjoittamiseen.**

![ ](/images/valo106-trelby.png "fig:valo106-trelby.png") Trelby on elokuva- ja
näytelmäkäsikirjoitusten kirjoittamiseen tarkoitettu kevyt
tekstinkäsittelyohjelma. Trelby poikkeaa tavallisesta
tekstinkäsittelyohjelmasta siinä, että siitä on karsittu tähän käyttöön
tarpeettomat ominaisuudet, kuten kirjasinvalinnat, lihavoinnit ja muut
muotoilut ja toisaalta lisätty erilaisia käsikirjoitusten kanssa
tarvittavia toiminnallisuuksia. Trelby ohjaa käsikirjoituksen
rakenteiseen muotoon, jossa näytösten tapahtumapaikat, niiden sisältö,
roolihahmojen nimet ja vuorosanat sekä muut vastaavat käsikirjoituksen
osat on merkitty ja esitetty oikealla tavalla. Kirjoitettavan osan
tyypin voi valita hiiren oikean nappulan takaa saatavasta valikosta ja
yleisimmin käytetyt tyypit on helppo saada aikaan enter- ja
sarkainnäppäimillä. Sisällön rakenteisuuden ansiosta ohjelma pitää
kirjaa kohtauksista, niiden tapahtumapaikoista, roolihahmoista sekä
dialogeista niin, että siltä on helppo pyytää käsikirjoituksesta
erilaisia raportteja. Raportteina voidaan saada esimerkiksi luetteloita
roolihenkilöistä tai kohtauksista taikka tietoa dialogien rivimääristä.
Tiedon rakenteinen tallennus helpottaa kirjoittamista mahdollistamalla
vaikkapa automaattisen tekstin täydennyksen. Esimerkiksi vuorosanoja
kirjoitettaessa voi puhuvan roolihenkilön nimen valita täydennyslistalta
jo käytetyistä nimistä.

Ohjelma sisältää työkaluna varsin kattavan nimitietokannan, josta voi
etsiä roolihahmoilleen nimiä. Tietokannassa on useita tuhansia nimiä,
jotka on luokiteltu maiden, kielten ja kulttuurien mukaan. Työkalu on
hyödyllinen erityisesti, jos näytelmään on tarkoitus lisätä ulkomaisia
roolihahmoja. Ennen vieraskielisten nimien käyttämistä kannattaa ehkä
kuitenkin tarkistaa, että nimet ovat oikeasti käytössä olevia, sillä
ainakin suomalaisten nimien listassa näyttäisi olevan esimerkiksi nimi
"Finland", jota ainakaan väestörekisterin nimipalvelu ei tunnista
käytössä olevaksi nimeksi.

Työkalujen joukossa on myös vertailutyökalu, jolla on mahdollista nähdä
helposti käsikirjoituksen kahden version erot. Muita työkaluja ovat
oikoluku, joka oletuksena sisältää englanninkielisen sanaston,
erikoismerkkityökalu sekä vesileimatyökalu, jolla voi generoida
käsikirjoituksesta joukon yksilöllisillä vesileimoilla merkittyjä
pdf-tiedostoja. Vesileimatuilla käsikirjoituksilla voidaan esimerkiksi
seurata, kuka on vuotanut luottamuksellisen käsikirjoituksen
julkisuuteen.

Trelbyyn voi tuoda käsikirjoituksia seuraavissa tiedostomuodoissa:
muotoiltu teksti, Final Draft XML (.fdx), Celtx (.celtx), Fountain
(.fountain), Adobe Story (.astx) ja Fade In Pro (.fadein). Valmiin
käsikirjoituksen voi viedä Trelbystä useaan eri tiedostomuotoon. Näitä
ovat: pdf, muotoiltu teksti, html, rtf, Final Draft XML ja Fountain.

Kotisivu
:   <http://www.trelby.org/>

Lisenssi
:   [GNU GPL](GNU_GPL)

Toimii seuraavilla alustoilla
:   Linux, Windows (Mac OS X -versio ilmeisesti vielä kesken)

Asennus
:   Ohjelman asennuspaketit Windowsille (XP ja 7) ja Linuxille
    (.deb-paketti tai .tar.gz) löytyvät ohjelman kotisivuilta.

Käyttöohje
:   [Trelby-käsikirja](http://www.trelby.org/files/manual.html)

{{% wrapper class="psgallery" %}}
-   [Kohtauksia ja niiden paikkoja sekä kohtauksen
    tapahtumia.](/images/trelby-1.png)
-   [Kapteenin ja Jasonin välistä dialogia.](/images/trelby-2.png)
-   [Tekstielementin tyypin voi valita hiiren kakkosnapin takaa
    avautuvasta valikosta.](/images/trelby-3.png)
-   [Yleisraportti käsikirjoituksesta.](/images/trelby-4.png)
-   [Raportti käsikirjoituksesta paikkojen mukaan.](/images/trelby-5.png)
-   [Raportti roolihahmoittain.](/images/trelby-6.png)
-   [Egyptiläisiä ja norjalaisia nimiä
    nimitietokannasta.](/images/trelby-7.png)
-   [Samassa paikassa tapahtuvia kohtauksia voidaan niputtaa, jolloin
    ohjelma osaa käsitellä niitä yhtenä paikkana.](/images/trelby-8.png)
-   [Automaattinen täydennys ehdottaa roolihenkilön
    nimeä.](/images/trelby-9.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


