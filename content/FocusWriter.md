+++
Date = "2013-10-19T21:00:00.000Z"
Title = "FocusWriter"
Description = "FocusWriter on häiriötön tekstinkäsittelyohjelma, jota käyttäessä kirjoittaja voi keskittyä tekstin tuottamiseen minkään muun tietokoneella näkyvän häiritsemättä."
Week = "3x43"
Number = "147"
Alustat = ["Linux","Windows","Mac OS X"]
Tagit = ["Tekstinkäsittely"]
Type = "post"
Author = "Pesasa"
Pageimage = "valo147-focuswriter.png"
+++


**FocusWriter on häiriötön tekstinkäsittelyohjelma, jota käyttäessä
kirjoittaja voi keskittyä tekstin tuottamiseen minkään muun
tietokoneella näkyvän häiritsemättä.**

![ ](/images/valo147-focuswriter.png "fig:valo147-focuswriter.png") FocusWriter
toimii täysruututilassa ja sen käyttöliittymästä on riisuttu näkyvistä
kirjoitettavaa tekstiä ja kohdistinta lukuun ottamatta aivan kaikki muu.
Valikko ja muut tarvittavat käyttöliittymäkomponentit tulevat esille
vasta viemällä hiiren kohdistin ruudun eri reunoille. Muotoiluvalinnat
on myös rajoitettu muutamaan korostusmuotoiluun, tekstin tasaukseen ja
sisennykseen. Käyttöliittymän tarkoitus on vapauttaa kirjoittaja
toisaalta häiritsevistä käyttöliittymäkomponenteista ja toisaalta
ajattelemasta tekstin muotoilua kirjoitusprosessin aikana. Ohjelman
tallennusmuotona on standardi Open Document Format, eli esimerkiksi
[LibreOfficen](LibreOffice_Writer) ja OpenOfficen
Writer-ohjelmien käyttämä odt-päätteinen tiedosto. Tarkoituksena onkin,
että tekstin ulkoasuun liittyvät tyyliasetukset sekä muut muotoilut
voidaan tehdä varsinaisen kirjoitusprosessin jälkeen valmiiseen tekstiin
esimerkiksi LibreOffice Writerilla.

Näytön yläreunasta hiiren kursorilla esiin tulee tavallinen
ohjelmavalikko sekä muokattavissa oleva painikepalkki.

Alareunasta puolestaan löytyvät välilehdet, joiden avulla voidaan
siirtyä avoinna olevien tiedostojen välillä. Alareunassa ovat näkyvissä
ja hallittavissa myöskin kirjoitusprosessin tilastotiedot ja
hallintatyökalut. Kirjoitusprosessia voidaan hallita esimerkiksi
ajastimilla, joilla voidaan asettaa päivittäisiä kirjoitustavoitteita ja
vaikka ajastaa venyttelytaukoja kirjoitustyön väliin.

Näytön vasemmasta reunasta saadaan esiin luettelo tekstin "sceneistä",
eli "\#\#"-merkkiparilla toisistaan eritellyistä tekstilohkoista. Näitä
tekstilohkoja voi luettelon avulla järjestellä hiirellä raahaamalla.
Tekstissä voi myös navigoida scene-luettelon alkioita klikkaamalla.
Luettelon yhteydessä on myös suodatin, jolla voi hakusanan
kirjoittamalla etsiä kaikki lohkot, jotka sisältävät etsityn sanan.

FocusWriterin ulkoasu on muokattavissa itselle miellyttäväksi
erilaisilla teemoilla, joita voi joko ladata valmiina verkosta taikka
muokata itse. Teema koostuu tyypillisesti jostain riittävän
rauhallisesta tekstin taustalle sopivasta kuvasta sekä tekstin
kirjasintyyppi-, koko- ja väriasetuksista. Teema kannattaa valita niin,
että se häiritsee kirjoitusprosessia mahdollisimman vähän, mutta antaa
samalla miellyttävän ja rentouttavan kirjoitusympäristön.

FocusWriter on käännetty useille kielille ja käytettävä kieli on
valittavissa ohjelman asetusvalikosta. Muita FocusWriterin ominaisuuksia
ovat muun muassa: tallennus txt-, rtf- ja odt-muodoissa,
kirjoituskoneääni, joka saattaa huvittaa ainakin hetken aikaa,
istuntojen ylläpito, automaattinen tallennus, tilastotiedot ja
mahdollisuus käyttää oikolukua. Lisäksi FocusWriteria on mahdollista
käyttää myös niin kutsuttuna
[portable-sovelluksena](http://portableapps.com/apps/office/focuswriter_portable),
eli esimerkiksi usb-tikulta asentamatta ohjelmaa koneelle.

Kotisivu
:   <http://gottcode.org/focuswriter/>

Teemoja
:   <http://blog.scrybr.com/category/focuswriter-themes>

Portable FocusWriter
:   <http://portableapps.com/apps/office/focuswriter_portable>

Lisenssi
:   [GNU GPL](GNU_GPL) v.3

Toimii seuraavilla alustoilla
:   Linux, Windows, Mac OS X

Asennus
:   Linux-jakeluissa ohjelma löytyy suoraan paketinhallinnasta.
    Viimeisin versio ohjelmasta on ladattavissa kaikille kolmelle
    alustalle ohjelman kotisivuilta.

{{% wrapper class="psgallery" %}}
-   [FocusWriterin minimaalinen käyttöliittymä. Vain teksti, kohdistin
    ja harmaa tausta.](/images/focuswriter-1.png)
-   [Ohjelman valikko tulee esiin sen yläreunasta, kun hiiren kohdistin
    viedään sinne.](/images/focuswriter-2.jpg)
-   [Alareunasta löytyvät välilehdet, ajastin, päivän tavoite sekä
    tilastotietoa tekstistä.](/images/focuswriter-3.jpg)
-   [Vasemman reunan luettelolla voi navigoida tekstilohkojen välillä ja
    muutella niiden järjestystä.](/images/focuswriter-4.jpg)
-   [Ohjelman ulkoasua voi muokata mieleisekseen erilaisilla valmiilla
    tai omatekemillä teemoilla.](/images/focuswriter-5.jpg)
-   [FocusWriter on käännetty monille kielille, mukaan lukien
    suomi.](/images/focuswriter-6.jpg)
-   [Ohjelman asetukset.](/images/focuswriter-7.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


