+++
Date = "2012-11-10T22:00:00.000Z"
Title = "Gourmet"
Description = "Gourmet on vapaa reseptitietokanta, josta saa muun muassa tulostettua ostoslistan."
Week = "2x46"
Number = "98"
Alustat = ["Linux","Windows"]
Tagit = ["Reseptit","Ruoka"]
Type = "post"
Author = "Pesasa"
Pageimage = "valo98-gourmet.png"
+++


**Gourmet on vapaa reseptitietokanta, josta saa muun muassa tulostettua
ostoslistan.**

![ ](/images/valo98-gourmet.png "fig:valo98-gourmet.png") Kun ensimmäisiä
kotitietokoneita markkinoitiin, muistettiin mainoksissa aina mainita
yhtenä käyttökohteena reseptien tallentaminen sähköisesti. Gourmet
Recipe Manager on monipuolinen reseptitietokanta, joka osaa pelkän
ohjeen tallentamisen lisäksi monia muitakin hyödyllisiä toimintoja.
Resepteistä saa tarvittaessa myös siistit tulosteet paperiseen muotoon.

Reseptien ainesten määriä ei ohjelmaan tallenneta pelkkänä tekstinä vaan
Gourmet on tietoinen lukumääristä ja mittayksiköistä. Reseptiin voi
merkitä myös ohjeella saatavan annoksen suuruuden kappalemäärinä,
tarjoiluannoksina tai jossain muussa soveltuvassa mittayksikössä. Tämän
takia esimerkiksi reseptin skaalaaminen suuremmille määrille ja
mittayksiköiden muuntaminen vaikka ruokalusikoista teelusikoihin
onnistuu ohjelmalla helposti. Yksikkömuunnoksia varten ohjelmassa on
myös oma työkalunsa. Valitettavasti ohjelmassa ei ole vielä tukea suomen
kielelle, joten automaattiset yksikkömuunnokset onnistuvat vain
esimerkiksi englanniksi, ruotsiksi, espanjaksi, saksaksi ja ranskaksi.
SI-järjestelmän mittayksiköiden, kuten desilitrojen ja grammojen
lyhenteet toki ovat samat eri kielillä ja muunnokset niiden välillä
toimivat, mutta esimerkiksi tee- ja ruokalusikan lyhenteet poikkeavat.
Jos ei tarvitse automaattisia yksikkömuunnoksia, ohjelmaa voi aivan
hyvin käyttää myös suomenkielisillä lyhenteillä.

Yksi ohjelman keskeisistä ominaisuuksista on ostoslistan automaattinen
tekeminen reseptien pohjalta. Halutut reseptit voi lisätä
ostoslistatyökaluun, joka poimii resepteistä tarvittavat tarveaineet ja
laskee niiden määrät yhteen. Työkalussa voi merkitä jo kaapista löytyvät
ainekset sekä luokitella tarvittavat ainekset esimerkiksi mausteiksi,
lihaksi, leivonta-aineksiksi ja niin edelleen. Kun työkalusta
tulostetaan ostoslista, on se järjestetty luokittelun mukaisesti,
jolloin ostosten tekeminen helpottuu, kun kaupan samalta osastolta
löytyvät ainekset on ryhmitelty yhteen nippuun.

Reseptit voi luokitella ruoan tyypin mukaan esimerkiksi alkuruokiin,
pääruokiin, jälkiruokiin, juomiin ja niin edelleen. Reseptiin voi myös
kirjata ylös, mistä maasta kyseinen ruoka on kotoisin. Ohjelmaan voi
myös lisätä kuvan kustakin herkusta ja antaa sille arvostelun asteikolla
0-5 tähteä.

Useiden tuonti- ja vientimuotojen ansiosta Gourmet toimii hyvin yhteen
muiden reseptiohjelmistojen kanssa. Se osaa lukea reseptejä muun muassa
Mealmaster-, MasterCook- ja KRecipe-ohjelmien tiedostomuodoista sekä
pelkkänä tekstinä. Ohjelmassa on myös käytettävissä useita
lisätoimintoja lisäosajärjestelmän kautta. Tällaisia toimintoja ovat
esimerkiksi ravintoainelaskuri sekä mahdollisuus selata reseptejä
paistoajan, valmistusajan tai ruokatyypin mukaan. Ohjelmasta löytyy myös
ajastin, jota voi käyttää paistoajan mittaamiseen.

Kotisivu
:   <http://grecipe-manager.sourceforge.net/>

Lisenssi
:   [GNU GPL](GNU_GPL)

Toimii seuraavilla alustoilla
:   Linux, Windows

Asennus
:   Asennuspaketit löytyvät ohjelman kotisivuilta. Linux-jakeluissa
    ohjelma löytyy suoraan pakettivarastosta. Kotisivuilta saatava
    versio saattaa olla uudempi.

{{% wrapper class="psgallery" %}}
-   [Ohjelman perusnäkymänä on luettelo resepteistä. Näytettävät kentät
    voi valita itse.](/images/gourmet-1.png)
-   [Reseptin kuvausosuus sisältää muun muassa nimen, reseptin
    annoskoon, reseptin tyypin (alkuruoka, pääruoka, jälkiruoka,...),
    valmistus- ja paistoajan, arvion ja kuvan.](/images/gourmet-2.png)
-   [Ainesosaluetteloon syötetään aines kerrallaan. Aineksen määrä ja
    yksikkö tunnistetaan syötteestä. Aineksia voi myös ryhmitellä, jos
    ruoka koostuu esimerkiksi pohjasta ja
    täytteestä.](/images/gourmet-3.png)
-   [Valmistusohjeet voi kirjoittaa vapaamuotoisesti. Lisähuomioita voi
    lisätä "notes"-välilehdelle.](/images/gourmet-4.png)
-   [Kutakin reseptiä voidaan tarkastella
    reseptikorttimuodossa.](/images/gourmet-5.png)
-   [Reseptejä voi lisätä kauppalistatyökaluun, jolla voi luoda
    tulostettavan kauppalistan. Ainesosat voi luokitella tyypin mukaan,
    jolloin ne tulostuvat kauppalistaan ryhmittäin helposti kaupasta
    etsittävään järjestykseen.](/images/gourmet-6.png)
-   [Valmis kauppalista tulostuksen
    esikatselussa.](/images/gourmet-7.png)
-   [Suklaakakun reseptikortti kuvalla. Ohjelma on tunnistanut
    valmistusohjeesta paistoajan, jota voi
    muokata.](/images/gourmet-8.png)
-   [Yksikkömuunnin osaa muuntaa ainesmääriä esimerkiksi tee- ja
    ruokalusikoiden välillä. Jos muuntimeen syöttää myös aineksen
    tiheyden, onnistuvat muunnokset myös paino- ja tilavuusmittojen
    välillä.](/images/gourmet-9.png)
-   [Reseptit voi tulostaa siististi myös
    paperimuotoon.](/images/gourmet-10.png)
-   [Selauslisäosalla reseptien selaus onnistuu vaikka paisto- tai
    valmistusajan, ruokatyypin tai arvostelun
    mukaan.](/images/gourmet-11.png)
-   [Reseptien selaus ruokatyypin mukaan.](/images/gourmet-12.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*

