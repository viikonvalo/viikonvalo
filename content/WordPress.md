+++
Date = "2012-12-15T22:00:00.000Z"
Title = "WordPress"
Description = "WordPress on helppokäyttöinen työkalu verkkosivujen luomiseen."
Week = "2x51"
Number = "103"
Alustat = ["Linux","Windows","Mac OS X","FreeBSD","OpenBSD","NetBSD","Solaris","Unix"]
Tagit = ["Palvelinohjelma","Sisällönhallinta","Blogi","CMS"]
Type = "post"
Author = "Mikko Harhanen"
Pageimage = "valo103-wordpress.png"
+++


**WordPress on helppokäyttöinen työkalu verkkosivujen luomiseen.**
![ ](/images/valo103-wordpress.png "fig:valo103-wordpress.png")

WordPress on palvelimelle asennettava sisällönhallintaohjelmisto, jota
erityisesti blogin kirjoittajat käyttävät. Ohjelmisto on helposti
muovattavissa ja laajennettavissa, jolloin sitä voi käyttää myös
muunlaisen sisällön julkaisuun. Sen avulla voi kirjoittaa blogiviestejä
tai luoda staattisia Web-sivuja. Lisäykset ja muutokset tehdään
nettiselaimella. Kirjoittaja kirjautuu nettisivuille
käyttäjätunnuksellaan ja salasanallaan, jonka jälkeen avautuu
ohjausnäkymä. Valikoissa on toimintoja uusien artikkelien ja sivujen
kirjoittamiseen sekä kommenttien, käyttäjien ja asetusten hallintaan.

Ohjelmiston kohderyhmänä ovat ihmiset, jotka haluavat keskittyä sisällön
tuottamiseen ilman että tekniset asiat häiritsevät työntekoa.
Suunnittelussa on pyritty siihen, että WordPress on helppo asentaa ja
käyttää. Käyttäjän tarvitsee tehdä vain vähäisiä muutoksia
oletusasetuksiin. Tekijöiden tavoitteena on, että asennusaika pysyy alle
viidessä minuutissa. Jatkossa WordPress päivittyy hallintapaneelin
nappulaa painamalla. Tekijät ovat julkaisseet ison ohjelmistopäivityksen
noin puolen vuoden välein.

Käyttöliittymässä on pyritty selkeyteen ja turhia ominaisuuksia on
yritetty rajata. Sivuston sisältöä voi hallita yksin tai yhdessä muiden
käyttäjien kanssa ja käyttäjäprofiileilla määritellään, minkälaisia
muutoksia kukin saa tehdä. Sisältö voidaan julkaista kaikille nähtävinä,
yksityisinä tai salasanalla suojattuina sivuina. Sivustojen ulkoasua voi
muuttaa teemoilla, ja muutokset näkyvät heti koko sivustolla. Teemoja
voi ladata WordPressin kotisivuilta tai tehdä ja muokata itse. Syntyneet
sivut mukailevat W3C:n standardeja ja skaalautuvat erikokoisille
ruuduille. Oletuksena kommenttikenttä on aktivoitu, jolloin lukijat
voivat lähettää palautetta kirjoittajalle.

WordPress-ohjelmistoon on saatavilla kattava valikoima lisäosia.
Lisäosan avulla voi esimerkiksi suodattaa kommenttien
roskapostiviestejä, optimoida sivut hakukonetta varten tai yhdistää
sosiaalisen median palveluita omille sivuilleen. Lisäosia voi ladata
WordPressin kotisivuilta tai suoraan ohjelman oman hallintapaneelin
avulla. Käyttäjät voivat arvostella lisäosia, jolloin sopivan löytäminen
kymmenientuhansien joukosta helpottuu.

Asentaminen vaatii PHP:tä ja MySQL:ää tukevan palvelimen. Monet
webhotellit tarjoavat palvelun, jossa WordPressin voi aktivoida yhdellä
hiiren napsautuksella. Jos WordPress-ohjelmistoa haluaa kokeilla ilman
omaa palvelinta, voi käyttää sitä hyödyntäviä Web-sivustoja. Esimerkiksi
WordPress.com käyttää alustanaan WordPress-ohjelmistoa, mutta toiminnot
ovat rajallisempia.

Kotisivu
:   <https://fi.wordpress.org/>

Lisenssi
:   [GNU GPL v2](https://wordpress.org/about/gpl/)

Toimii seuraavilla alustoilla
:   FreeBSD, Linux, Mac OS X, NetBSD, OpenBSD, Solaris, Unix, Windows

Asennus
:   Ohjelman voi ladata WordPressin kotisivuilta tai useimpien
    Linux-jakeluiden paketinhallinnasta. Useilla webhotelleilla on yhden
    klikkauksen asennus.

{{% wrapper class="psgallery" %}}
-   [Nettiselaimella avattu WordPressin ohjausnäkymä. Ohjausnäkymässä
    näkee esimerkiksi uusimmat päivitykset ja käyttäjien kommentit.
    ](/images/wordpress-1.png)
-   [Uudet artikkelit eli blogiviestit kirjoitetaan WordPressin omalla
    graafisella editorilla. Halutessaan tekstitilassa voi kirjoittaa
    itse html-muotoilua.](/images/wordpress-2.png)
-   [Artikkeleihin saa lisättyä kuvia, ääntä ja musiikkia käyttämällä
    mediakirjastoa.](/images/wordpress-3.png)
-   [Kirjoitettua sisältöä ja sen näkyvyyttä voi muokata helposti
    jälkikäteen.](/images/wordpress-4.png)
-   [Kommentit voi hyväksyä suoraan tai ne voidaan laittaa odottamaan
    hyväksyntää.](/images/wordpress-5.png)
-   [WordPressiin on saatavilla lukuisia teemoja, joiden kokeileminen on
    yksinkertaista. ](/images/wordpress-6.png)
-   [Jos WordPressin asetukset tuntuvat liian rajoitetuilta, voi
    toimintoja laajentaa lisäosilla. ](/images/wordpress-7.png)
-   [WordPressin oletusteemalla luotu
    nettisivu.](/images/wordpress-8.png)
{{% /wrapper %}}

*Teksti: Mikko Harhanen* <br />
*Kuvakaappaukset: Mikko Harhanen*

