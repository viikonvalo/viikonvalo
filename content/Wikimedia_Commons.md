+++
Date = "2011-12-24T22:00:00.000Z"
Title = "Wikimedia Commons"
Description = "Wikimedia Commons on erikielisten Wikipedioiden yhteiseksi materiaalipankiksi tarkoitettu palvelu. Sinne tallennetut ja sallivasti lisensoidut materiaalit ovat kuitenkin yhtä hyvin myös muiden käytettävissä."
Week = "1x52"
Number = "52"
Alustat = ["Kaikki alustat"]
Tagit = ["Kuvat","Aineisto"]
Type = "post"
Author = "pesasa"
Pageimage = "valo52-wikimediacommons.png"
+++


**Wikimedia Commons on erikielisten Wikipedioiden yhteiseksi
materiaalipankiksi tarkoitettu palvelu. Sinne tallennetut ja sallivasti
lisensoidut materiaalit ovat kuitenkin yhtä hyvin myös muiden
käytettävissä.**

![ ](/images/valo52-wikimediacommons.png "fig:valo52-wikimediacommons.png")
Wikipedia tarvitsee artikkeleihinsa tekstiä elävöittämään ja
havainnollistamaan kuvia, videoita ja ääninäytteitä. Koska samat
materiaalit kelpaavat usein myös erikielisiin artikkeleihin, on niille
perustettu oma sivusto, josta ne voidaan upottaa suoraan artikkeleihin.
Koska taustalla ovat Wikipedian tarpeet, on helppo ymmärtää, miksi
Wikimedia Commons on yksi suurimmista, ellei jopa suurin, vapaan
kuvitusaineiston materiaalipankki.

Kuva-aineistoa Wikimedia Commonsissa on laidasta laitaan. Joukossa on
informatiivisia kuvia valokuvista piirrettyihin kaavakuviin, karttoihin
ja vaakunoihin. Toisaalta valokuvia löytyy muotokuvista maisemakuviin ja
vaikka taustakuviksi sopiviin
[taide-elämyksiin](http://commons.wikimedia.org/wiki/Commons:Picture_of_the_Year).
Wikimedia Commonsin
[ääninäytteet](http://commons.wikimedia.org/wiki/Category:Sound) ovat
vapaassa [Ogg](http://fi.wikipedia.org/wiki/Ogg)
[Vorbis](http://fi.wikipedia.org/wiki/Vorbis) -tiedostomuodossa.
[Videoille](http://commons.wikimedia.org/wiki/Category:Videos) käytetään
vastaavasti avoimia ja käyttömaksuista vapaita gif- ja [Ogg
Theora](http://fi.wikipedia.org/wiki/Theora) -tiedostomuotoja.
Esimerkiksi Firefox-selain osaa näyttää ja soittaa näitä kaikkia
tiedostomuotoja suoraan.

Wikimedia Commons -sivuston aineistoa voidaan kuitenkin käyttää myös
muuhun tarkoitukseen. Kunkin kuvan, videon ja äänitiedoston kohdalla
Commonsissa on ilmoitettu kyseisen tiedoston tekijätiedot sekä
käyttöehdot. Wikimedia Commons huolii arkistoonsa vain vapaasti
lisensoitua materiaalia. Tämä tarkoittaa käytännössä sitä, että
materiaalia voi kuka tahansa käyttää mihin tahansa käyttötarkoitukseen,
myös kaupalliseen käyttöön. Lisenssistä riippuen aineiston käyttöön voi
olla pieniä lisävaatimuksia, kuten alkuperäisen tekijän mainitseminen
tai materiaalin jakaminen edelleen samoilla ehdoilla.

Vapaimmin ovat käytettävissä tekijänoikeuksista täysin vapaat Public
Domain -materiaalit. Tällaista julkista omaisuutta ovat esimerkiksi
riittävän vanhat kuvat taikka jotkin julkisten tahojen tuottamat
materiaalit.

Osa aineistosta on julkaistu vapailla Creative Commons -lisensseillä.
Creative Commons -organisaation luomien lisenssien tarkoituksena on
antaa teosten tekijöille muutama valmis ja selkeä lisenssi, joilla he
voivat antaa muille eri tasoisia oikeuksia teostensa hyödyntämiseen.
CC-lisenssit koostuvat muutamasta ominaisuudesta, joita yhdistelemällä
julkaisija voi määritellä, miten heidän töitään saa käyttää. Kun teosta
ei ole tarkoitus "pihdata", on tämä käytännöllistä, sillä teosten
käyttäjien ei tarvitse erikseen kysellä lupia. Wikimedia Commonsissa
käytettyjä vapaita CC-lisenssejä ovat:

Creative Commons Nimeä
:   *(CC-BY, Creative Commons Attribution)*
:   Tämä lisenssi antaa luvan materiaalin käyttöön, levittämiseen,
    muokkaamiseen ja muokatun teoksen levittämiseen, eli käytännössä
    teokselle voi tehdä lähes mitä haluaa. Ainoa ehto on, että teosta
    levitettäessä sen alkuperäinen tekijä mainitaan.

Creative Commons Nimeä-Tarttuva
:   *(CC-BY-SA, Creative Commons Attribution-ShareAlike)*
:   Tällä lisenssissä on edelliseen verrattuna lisäksi rajoitus, että
    johdetut teokset pitää julkaista samalla lisenssillä.

Creative Commonsilla on tarjolla myös muita, rajoitetumpia lisenssejä,
mutta nämä eivät kelpaa Wikimedia Commonsin käyttöön, sillä ne
rajoittavat teosten muokkaamista tai niiden kaupallista käyttöä.

Muita Wikimedia Commonsissa käytettyjä vapaita lisenssejä ovat [GNU Free
Documentation License
(GFDL)](http://en.wikipedia.org/wiki/en:GNU_Free_Documentation_License),
[GNU GPL](GNU GPL "wikilink"), [GNU LGPL](GNU LGPL "wikilink"), Free Art
License ja Open Data Commons.

Kotisivu
:   <http://commons.wikimedia.org/>

Lisenssi
:   Useita vapaita lisenssejä, muun muassa Creative Commons -lisenssit
    ([CC-BY](http://creativecommons.org/licenses/by/2.0/deed.en),
    [CC-BY-SA](http://creativecommons.org/licenses/by-sa/3.0/deed.en)),
    sekä [Public Domain](http://en.wikipedia.org/wiki/en:public_domain)
    -materiaalia.

{{% wrapper class="psgallery" %}}
-   [ ](/images/Cyanocitta-cristata-004.jpg)
-   [ ](/images/Felis_catus-cat_on_snow.jpg)
-   [ ](/images/Laszlo-photo_-_Cabo_Cavalo_(by).jpg)
-   [ ](/images/Maldives_redtail_butterflyfish,_Chaetodon_collare.jpg)
-   [ ](/images/Anthony's_Green_Brown_Iris.jpg)
-   [ ](/images/Concerto_for_Twelve_Saxophones.jpg)
-   [ ](/images/Carcharhinus_melanopterus_Red_Sea.jpg)
-   [ ](/images/One_raspberry_macro.jpg)
-   [ ](/images/H.maculatus_juvenile.jpg)
-   [ ](/images/Churchill_HU_90973.jpg)
{{% /wrapper %}}

*Teksti: pesasa* <br />
*Kuvat: <http://commons.wikimedia.org/>*

-   [Cyanocitta-cristata-004.jpg](http://commons.wikimedia.org/wiki/File:Cyanocitta-cristata-004.jpg)
    (Mdf, CC-BY-SA)
-   [Felis_catus-cat_on_snow.jpg](http://commons.wikimedia.org/wiki/File:Felis_catus-cat_on_snow.jpg)
    (Von.gzanka, CC-BY-SA)
-   [Laszlo-photo_-_Cabo_Cavalo_(by).jpg](http://commons.wikimedia.org/wiki/File:Laszlo-photo_-_Cabo_Cavalo_(by).jpg)
    (Laszlo Ilyes, CC-BY)
-   [Maldives_redtail_butterflyfish,_Chaetodon_collare.jpg](http://commons.wikimedia.org/wiki/File:Maldives_redtail_butterflyfish,_Chaetodon_collare.jpg)
    (Uxbona, CC-BY-SA)
-   [Anthony's_Green_Brown_Iris.jpg](http://commons.wikimedia.org/wiki/File:Anthony%27s_Green_Brown_Iris.jpg)
    (Mobentec, CC-BY-SA)
-   [Concerto_for_Twelve_Saxophones.jpg](http://commons.wikimedia.org/wiki/File:Concerto_for_Twelve_Saxophones.jpg)
    (Olgierd Rudak, CC-BY-SA)
-   [Carcharhinus_melanopterus_Red_Sea.jpg](http://commons.wikimedia.org/wiki/File:Carcharhinus_melanopterus_Red_Sea.jpg)
    (Daviddarom, pd)
-   [One_raspberry_macro.jpg](http://commons.wikimedia.org/wiki/File:One_raspberry_macro.jpg)
    (Serena, CC-BY-SA)
-   [H.maculatus_juvenile.jpg](http://commons.wikimedia.org/wiki/File:H.maculatus_juvenile.jpg)
    (Cordyceps, pd)
-   [Churchill_HU_90973.jpg](http://commons.wikimedia.org/wiki/File:Churchill_HU_90973.jpg)
    (British Government, pd)

**Viikon VALO toivottaa kaikille lukijoille VALOisaa Joulua ja
yhteisöllistä uutta vuotta!**

