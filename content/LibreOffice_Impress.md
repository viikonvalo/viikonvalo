+++
Date = "2013-02-09T22:00:00.000Z"
Title = "LibreOffice Impress"
Description = "Impress on vapaa avoimeen lähdekoodiin perustuvan toimisto-ohjelmistopaketin, LibreOfficen, esitysohjelma."
Week = "3x07"
Number = "111"
Alustat = ["Linux","Windows","Mac OS X","FreeBSD","NetBSD","OpenBSD"]
Tagit = ["Esitys", "Toimisto"]
Type = "post"
Author = "Pesasa"
Pageimage = "valo111-libreoffice_impress.png"
+++


**Impress on vapaa avoimeen lähdekoodiin perustuvan
toimisto-ohjelmistopaketin, LibreOfficen, esitysohjelma.**

![ ](/images/valo111-libreoffice_impress.png "fig:valo111-libreoffice_impress.png")
LibreOffice-toimisto-ohjelmiston yhtenä osana on esitysgrafiikan
luomiseen ja esittämiseen tarkoitettu Impress. Impress on toiminnaltaan
ja ominaisuuksiltaan saman kaltainen kuin Microsoft Officen PowerPoint
taikka Googlen Docs-palvelun vastaava ohjelma. Impressin oma
tallennusmuoto on [vapaa](Vapaat_tiedostomuodot)
[OpenDocument](http://fi.wikipedia.org/wiki/OpenDocument)-tiedostomuoto,
mutta se osaa avata ja tallentaa myös PowerPoint-ohjelman uudempia ja
vanhempia tiedostomuotoja.

Oletuksena Impressin käyttöliittymä jakautuu valikoiden ja
toimintonappuloiden lisäksi kolmeen näkymään. Näistä vasemmalla on
dialista, jossa ovat nähtävissä ja helposti järjesteltävissä
pienoiskuvat esityksen diaruuduista. Keskimmäisessä näkymässä on itse
muokattava diaruutu ja sen oikealla puolella "haitareihin" jaoteltuina
dian pohjatyylin, asettelun, taulukoiden ulkoasun, animoitujen
tehosteiden ja diojen välisten siirtymien muokkaamiseen käytettävät
työkalut ja valinnat. Muokkausalueella voidaan vaihtoehtoisesti näyttää
myös esityksen jäsentämiseen käytettävä rakennenäkymä, esittäjän omien
muistiinpanojen tekemiseen soveltuva näkymä, tiivistelmäsivujen
suunnittelunäkymä sekä diojen järjestelyyn sopiva yleisnäkymä.

Esitystilassa Impress osaa näyttää itse esityksen ulkoisella näytöllä
tai projektorilla ja samanaikaisesti tietokoneen varsinaisella näytöllä
näkymän, josta esityksen pitäjä näkee samalla omat muistiinpanonsa sekä
muita esityksen pitämistä helpottavia toimintoja. Esitystilassa on
lisäksi mahdollista käyttää hiirtä korostuskynänä, jolla esityksestä voi
merkitä tärkeitä kohtia.

![](/images/400px-LibreOffice_Mimetype_Icon_Draft2_Ivan.png "fig:400px-LibreOffice_Mimetype_Icon_Draft2_Ivan.png")
Uusia esitysten ulkoasuja voi luoda muokkaamalla niin kutsuttuja
*master-sivuja* eli *pohjatyylisivuja*. Tähän tilaan siirrytään
valitsemalla valikosta "Näytä", "Pohja", "Dian pohja" ("View", "Master",
"Slide Master"). Tässä tilassa vasemmassa reunassa luetteloidaan
esityksen diojen sijaan pohjasivut ja muokkausalueella on muokattavana
jokin pohjasivuista. Pohjasivuun tehdyt tyylimuutokset tulevat voimaan
kaikkiin niihin dioihin, joiden pohjana kyseistä pohjasivua on käytetty.
Tiedoston, johon on luotu halutut pohjasivut ja muut tarvittavat
asetukset, voi tallentaa odp-päätteisen esitystiedoston sijasta myös
otp-päätteisenä esityspohjana (template), jota voidaan käyttää uusien
luotavien esitysten pohjana.

Esitykset on mahdollista tallentaa muiden LibreOffice-ohjelmien tapaan
myös pdf-tiedostoksi. Tämä on hyödyllistä siksi, että pdf-tiedosto on
tiedostomuodon yleisyyden vuoksi melko varma vaihtoehto, jonka saa
todennäköisesti avattua koneessa kuin koneessa. Pdf-tiedosto on myös
kätevä jaettavien tiedostojen muodoksi, kun vastaanottajien ei ole
tarkoitus muokata niitä.

Helmikuussa 2013 julkaistu versio 4.0 toi LibreOfficeen jonkin verran
uusia ominaisuuksia. Näiden mukana tuki
[CMIS](http://en.wikipedia.org/wiki/Content_Management_Interoperability_Services)-standardia
käyttäville dokumentinhallintajärjestelmille, kuten SharePoint, Alfresco
ja Nuxeo, tuki Mozillan Firefox- ja Thunderbird-ohjelmissakin ulkoasun
muokkaamiseen käytetyille
[Personas](http://www.getpersonas.com/en-US/)-teemoille sekä aiempaa
parempi tuki muiden toimisto-ohjelmistojen tiedostomuodoille. Impressiin
uusi versio tuo tullessaan muun muassa mahdollisuuden käyttää
Android-laitetta esityksen
[kauko-ohjaimena](https://play.google.com/store/apps/details?id=org.libreoffice.impressremote)
joko langattoman verkon tai bluetooth-yhteyden kautta. Aluksi tämä
toiminnallisuus on tarjolla vain joissain Linux-jakeluihin saatavissa
versioissa, mutta sen lupaillaan tulevan seuraavien versiopäivitysten
myötä kaikille alustoille.

Kotisivu
:   <https://www.libreoffice.org>
:   <http://fi.libreoffice.org/> (Suomenkielinen sivusto)

Lisenssi
:   [GNU LGPL](http://www.gnu.org/copyleft/lesser.html)

Toimii seuraavilla alustoilla
:   Linux, Mac OS X, Windows, FreeBSD, OpenBSD, NetBSD

Asennus
:   Linux-jakeluista LibreOffice Impress löytyy paketinhallinnan kautta.
    Juuri julkaistu versio 4 on ladattavissa ohjelmiston kotisivuilta.
    LibreOfficea voi käyttää myös suomeksi asentamalla suomenkieliset
    kielipaketit.

VALO-CD
:   LibreOffice-toimistopaketti löytyy myös
    [VALO-CD](http://www.valo-cd.fi/ilmainen_libreoffice)-kokoelmasta.

Esimerkkitiedostoja
:   [Viikon_valo.odp](http://viikonvalo.fi/files/Viikon_valo.odp)
:   [Viikon_valo.pdf](http://viikonvalo.fi/files/Viikon_valo.pdf)

{{% wrapper class="psgallery" %}}
-   [Ohjelman aloitusnäkymä ja
    versiotiedot.](/images/libreoffice-impress-1.png)
-   [Dialuettelo vasemmalla, asetteluvalikoima oikealla ja
    tyylittelemätön dia keskellä.](/images/libreoffice-impress-2.png)
-   [Pohjatyylisivuksi valittuna punaisella taustalla ja valkoisella
    tekstillä oleva pohja. Käytettävissä olevat pohjat tarjolla oikeassa
    reunassa.](/images/libreoffice-impress-3.png)
-   [Valittuna toinen pohjatyylisivu. Oikealla valikoima siirtymiä
    diojen välillä. Keskellä siirtymän
    esikatselu.](/images/libreoffice-impress-4.png)
-   [Impress pohjatyylisivun
    muokkaustilassa.](/images/libreoffice-impress-5.png)
-   [Kullekin listan tasolle voidaan asettaa omat
    asetukset.](/images/libreoffice-impress-6.png)
-   [Linkin lisääminen esitykseen.](/images/libreoffice-impress-7.png)
-   [Muistiinpanonäkymässä voidaan kirjoittaa lisäselityksiä ja
    muistiinpanoja diaa varten. Muistiinpanot ovat esityken pitäjän
    nähtävissä esityksen aikana. Muistiinpanonäkymästä voi myös tulostaa
    kuulijoille laajennetun materiaalin
    esityksestä.](/images/libreoffice-impress-8.png)
-   [Ohjelman ulkoasua voi muokata Mozillan ohjelmista tutuilla
    Personas-teemoilla (nykyisin
    Firefox-teema).](/images/libreoffice-impress-9.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


