+++
Date = "2012-12-31T22:00:00.000Z"
Title = "Avoin Oppikirja.fi"
Description = "Avoin Oppikirja.fi on sivusto, jolle kootaan oppikirjoja avoimella lisenssillä kaikkien vapaaseen käyttöön."
Week = "3x01"
Number = "105"
Alustat = ["Kaikki alustat"]
Tagit = ["Opetus","Oppikirja"]
Type = "post"
Author = "Pesasa"
Pageimage = "valo105-avoinoppikirja.fi.png"
+++


**Avoin Oppikirja.fi on sivusto, jolle kootaan oppikirjoja avoimella
lisenssillä kaikkien vapaaseen käyttöön.**

![ ](/images/valo105-avoinoppikirja.fi.png "fig:valo105-avoinoppikirja.fi.png")
Avoin Oppikirja.fi -sivustolla on jo julkaistu pieni joukko matematiikan
ja ohjelmoinnin alkeiden oppikirjoja, jotka kaikki on julkaistu
avoimella lisenssillä kaikkien käytettäviksi ja muokattaviksi. Kirjat on
suunnattu ala- ja yläkouluun sekä lukiokursseille. Osa kirjoista on
yksittäisiä kursseja varten, osa muodostaa kirjasarjan, kuten
yläkoulukäyttöön tarkoitetut Avoin matematiikka -kirjat. Osaa on jo
käytetty opetuskäytössä ja osa materiaalista on niin tuoretta, että se
odottaa vielä ensimmäistä käyttöönottajaansa.

Kirjoista [Vapaa matikka 1](Vapaa_matikka_1) ja Vapaa matikka
2 ovat ensimmäiset kirjat uudessa lukion pitkän matematiikan
kirjasarjassa. Näiden kirjojen ensimmäiset versiot kirjoitettiin syksyn
ja talven 2012 aikana kahdessa Oppikirjamaratoniksi kutsutussa
viikonlopun mittaisessa pyrähdyksessä. Kirjojen kirjoittajina toimi
joukko matematiikan opettajia, tutkijoita ja opiskelijoita. Kirjat ja
niiden raakamateriaali julkaistiin
[Github](https://github.com/Oppikirjamaraton)-palvelussa vapaasti
saataville ja niiden viimeistely ja kohennus jatkuu yhteisöllisesti.
Tämän palvelun kautta kuka tahansa voi ilmoittaa kirjasta löytämästään
virheestä sekä myös ehdottaa korjausta tai muuta parannusta kirjaan.
Kolmantena kirjana tässä sarjassa on Vapaa matikka 11, joka
kirjoitettiin alun perin kustantajalle, mutta joka jäikin lopulta sitä
kautta julkaisematta. Jatkoa tälle kirjasarjalle on luvassa seuraavassa
Oppikirjamaratonissa.

Osa kirjoista on siis jo varsin valmiita teoksia ja osa hyviä
ensimmäisiä versioita, jotka kehittyvät ajan saatossa. Avoin
Oppikirja.fi -sivuston ja -projektin takana toimii Avoimet
oppimateriaalit ry, joka lupautuu mielellään auttamaan avoimien
oppikirjojen julkaisemisessa ja levittämisessä. Asiasta kiinnostuneita
kehotetaankin osallistumaan joko käyttämällä, oikolukemalla,
muokkaamalla ja kehittämällä jo julkaistuja kirjoja tai tuomalla
julkisuuteen ja avoimeksi pöytälaatikosta löytyviä oppimateriaaleja.

Kotisivu
:   <http://avoinoppikirja.fi/>

Lisenssit
:   [CC-BY](http://creativecommons.org/licenses/by/3.0/deed.fi) ja
    [CC-BY-SA](http://creativecommons.org/licenses/by-sa/3.0/deed.fi)

{{% wrapper class="psgallery" %}}
-   [Avoin Oppikirja.fi -sivusto](/images/avoinoppikirja.fi-1.png)
-   [Vapaa matikka 2](/images/avoinoppikirja.fi-2.png)
-   [Vapaa matematiikka, yläkoulun kirjasarja](/images/avoinoppikirja.fi-3.png)
-   [Ohjelmointia Scratchin kanssa. Ohjelmoinnin alkeita alakoululaisille ja heidän
    opettajilleen.](/images/avoinoppikirja.fi-4.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


