+++
Date = "2012-02-04T22:00:00.000Z"
Title = "The Battle for Wesnoth"
Description = "The Battle for Wesnoth on vapaa vuoropohjainen taktisen tason strategiapeli fantasiateemalla."
Week = "2x06"
Number = "58"
Alustat = ["Linux","Windows","Mac OS X"]
Tagit = ["OpenPandora","Peli"]
Type = "post"
Author = "teroajk, pesasa"
Pageimage = "valo58-wesnoth.png"
+++


**The Battle for Wesnoth on vapaa vuoropohjainen taktisen tason
strategiapeli fantasiateemalla.**

![ ](/images/valo58-wesnoth.png "fig:valo58-wesnoth.png") The Battle for
Wesnothissa pelaaja johtaa sotajoukkojaan fantasiahenkisessä
ympäristössä. Peli on erittäin viimeistellyn oloinen grafiikkoja ja
taustalla soivaa, teemaan sopivaa, musiikkia myöten. Kuten
fantasiateemaan kuuluu, koostuvat joukot muun muassa ihmisistä,
haltioista, örkeistä, sudenratsastajista sekä shamaaneista, joilla
kaikilla ovat omat vahvuutensa, heikkoutensa sekä käyttönsä. Uusia
joukkoja saadaan käyttöön joko rekrytoimalla tai kutsumalla takaisin jo
kuolleita, mutta kokemusta keränneitä sotilaita. Molemmat vaativat
tietyn määrän rahaa yksilön tyypistä riippuen ja rahaa saadaan joka
vuoro riippuen omassa hallinnassa olevien kylien määrästä. Vaurauden
lisäksi kylät toimivat huoltokeskuksina, jotka parantavat sinne
saapuneita haavoittuneita joukkoja. Peliin ja sen toimintoihin pääsee
helposti sisään pelaamalla ensimmäiseksi tutorial-muotoiset kentät,
joissa pelaajaa opastetaan omaksumaan tärkeimmät toiminnot ja
strategiset periaatteet.

Varsinaista peliä voi pelata joko yksinpelinä eri vaikeustasoilla olevia
tehtäviä, eli kampanjoita suorittamalla, tai moninpelinä muita
ihmispelaajia tai tietokonevastustajia vastaan. Moninpelejä voi pelata
Wesnothin virallisella palvelimella tai jollain muulla palvelimella.
Pelaaja voi myös käynnistää oman pelipalvelimen, johon pelikaverit
voivat ottaa yhteyttä. Verkon kautta pelaamisen lisäksi moninpeli on
vuoropohjaisuuden ansiosta mahdollista myös samalla koneella.

Pelin mukana tulee myös karttaeditori, jolla on mahdollista rakentaa
omia karttoja ja tehtäviä. Wesnothiin on myös helppo ladata verkosta
lisäosia, kuten uusia kampanjoita sekä karttapaketteja, suoraan pelin
valikoiden kautta. Pelattava ei siis lopu kesken. Peli on käännetty
useille kielille ja käytettäviksi kieliksi voikin englannin lisäksi
valita muun muassa suomen tai latinan. Tämän esittelyn kirjoitushetkellä
viimeisin pelin versio on juuri viikkoa aiemmin (29.1.2012) julkaistu
versio 1.10.

Kotisivu
:   <http://www.wesnoth.org/>

Lisenssi
:   [GNU GPL](GNU_GPL)

Toimii seuraavilla alustoilla
:   Linux, Windows, Mac OS X, OpenPandora

Asennus
:   Linux-jakeluissa Wesnoth löytyy yleensä valmiina pakettivarastoista,
    muille käyttöjärjestelmille peli on ladattavissa sen kotisivuilta.

Käyttöohjeet
:   Ohjeita ja vinkkejä peliin voi lukea sen
    [wiki](http://wiki.wesnoth.org/Play)-sivustolta.

Muuta
:   [The Battle for
    Wesnothin](http://www.youtube.com/watch?v=w3P39lppcH4) virallinen
    traileri Youtubessa.
:   Toinen [The Battle for
    Wesnoth](http://www.youtube.com/watch?v=EIt69vznegs) -traileri
    Youtubessa.
:   Linux Journal -lehden arvostelu [The Battle for
    Wesnothista](http://www.youtube.com/watch?v=szENcNiRD9Y).

{{% wrapper class="psgallery" %}}
-   [ ](/images/wesnoth-1.jpg)
-   [ ](/images/wesnoth-2.jpg)
-   [ ](/images/wesnoth-3.jpg)
-   [ ](/images/wesnoth-4.jpg)
-   [ ](/images/wesnoth-5.jpg)
-   [ ](/images/wesnoth-6.jpg)
-   [ ](/images/wesnoth-7.jpg)
-   [ ](/images/wesnoth-8.jpg)
-   [ ](/images/wesnoth-9.jpg)
-   [ ](/images/wesnoth-10.jpg)
-   [ ](/images/wesnoth-11.jpg)
-   [ ](/images/wesnoth-12.jpg)
-   [ ](/images/wesnoth-13.jpg)
-   [ ](/images/wesnoth-14.jpg)
-   [ ](/images/wesnoth-15.jpg)
-   [ ](/images/wesnoth-16.jpg)
{{% /wrapper %}}

*Teksti: teroajk, pesasa* <br />
*kuvakaappaukset: pesasa*

