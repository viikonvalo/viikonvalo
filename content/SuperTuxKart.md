+++
Date = "2011-10-08T21:00:00.000Z"
Title = "SuperTuxKart"
Description = "SuperTuxKart on 3-ulotteinen mikroautopeli. Ajajahahmoja ja ratoja on useita. Autoilu on hulvatonta kaahaamista ja kanssakilpailijoita voi kiusata kerättävillä välineillä."
Week = "1x41"
Number = "41"
Alustat = ["Linux","Windows","Mac OS X","Amiga OS","FreeBSD","Solaris"]
Tagit = ["Peli"]
Type = "post"
Author = "Taleman"
Pageimage = "valo41-Supertuxkart.png"
+++


**SuperTuxKart on 3-ulotteinen mikroautopeli. Ajajahahmoja ja ratoja on
useita. Autoilu on hulvatonta kaahaamista ja kanssakilpailijoita voi
kiusata kerättävillä välineillä.**

![ ](/images/valo41-Supertuxkart.png "fig:valo41-Supertuxkart.png") Pelimuotoja
on useita. Peruspeli on kilpa-ajo tietokoneen tai kaverien ohjaamia
autoja vastaan valitulla radalla. Grand Prix ajetaan usealla radalla ja
voittaja on eniten pisteitä kerännyt. Aika-ajossa pitää keskittyä
ajamaan nopeampia kierrosaikoja kuin muut, koska muiden pelaajien
kiusaamiseen tarkoitetut välineet ovat poissa käytöstä.

Kanssa-autoilijoita voi hidastaa purukumiklönteillä, kunhan muistaa
mihin kohtaan sen pudotti jotta itse muistaa kiertää sen seuraavalla
kierroksella. Karhupumpun voi heittää taaksepäin auton tuulilasiin,
jolloin se peittää hetkeksi näkymän ja pitää koittaa ajaa sen mukaan
mitä reunoilta pilkottaa. Jos eteenpäin heitetty karhupumppu osuu
autoon, voi sillä vetää itsensä ohi edellä ajavasta. Keilapallon voi
heittää eteen tai taaksepäin, osuman saanut auto lennähtää ilmaan ja
usein ulos radalta. Näitä ja muitakin välineitä löytyy radalla lojuvista
sinisistä lahjapaketeista.

Välineitä voi olla vain yhtä lajia kerrallaan, ja enintään 5 kappaletta.
Niitä voi siis kerätä varastoon ja käyttää sopivassa tilanteessa.
Mahdollisesti uusin versio on tässä kohtia hieman erilainen, tai pelin
asetuksissa voi tähän vaikuttaa.

{{% wrapper class="rightimage" %}}
![Näyttökuva Amiga-versiosta](/images/Stkamiga4.jpg "fig:Näyttökuva Amiga-versiosta")

Näyttökuva Amiga-versiosta.

Tämä kuva EI ole CC-by-sa-lisensoitu. <http://www.supertuxkart-amiga.de/amigaos.html>
{{% /wrapper %}}
Radalla on myös banaaneita joita pitää välttää, niistä tapahtuu omalle autolle
jotain hidastavaa. Toisaalta joskus banaaneista saa aikapommin, jonka
voi siirtää kanssa-autoilijan kaaraan törmäämällä. Nitroakin löytyy
radalta, sitä voi kerätä varastoon ja käyttää tarvittaessa jolloin auto
kiihtyy nopeammin tai kulkee kovempaa.

Autoilu ei ole järin realistista, mutta kuitenkin järkeenkäypää. Autoa
ei voi ohjata jos pyörät eivät kosketa rataan, näin ollen töyssyt mutkan
kohdalla pitää ajaa varovasti. Ajolinjat vaikuttavat, nopeampia
kierrosaikoja saa ajamalla kaarteet tarkasti ja välttämällä turhaa
mutkittelua. Autot eivät hajoa törmäilystä tai ulosajoista. Ulosajaneet
autot nostetaan takaisin radalle hetken kuluttua.

Haasteita suorittamalla saa käyttöön lisää ratoja ja uusia haasteita.
Ilmeisesti kaikki haasteet suorittamalla saa uuden pelihahmon, eli Gnu
jolla on mikroauton sijasta lentävä matto.

Joillakin radoilla voi oikaista reilusti eikä peli mitenkään rankaise.
Kavereita vastaan pelatessa pitäisi ottaa herrasmiessäännöt käyttöön,
eli sovitaan ettei saa oikaista. Moninpeli on mahdollista jaetulla
ruudulla, enintään neljä pelaajaa. Verkkopeli on pelin kotisivun mukaan
[suunnitteilla](http://supertuxkart.sourceforge.net/Discover).

Pelin kehitys jatkuu, uusin versio 0.7.2 julkaistiin heinäkuun 15. päivä 2011.
Peliin on saatavilla [lisäosia](http://stkaddons.net/), joissa on
lisää autoja ja ratoja. Pelin kehitys aloitettiin nimellä Tuxkart vuonna 2000.
Vuonna 2006 uusia kehittäjiä tuli mukaan nimensä SuperTuxKartiksi
vaihtaneeseen projektiin.

Kotisivu
:   <http://supertuxkart.sourceforge.net/>

Lisenssi
:   [GNU GPL](GNU_GPL)

Toimii seuraavilla alustoilla
:   [Amiga](http://www.supertuxkart-amiga.de/), FreeBSD, Linux, Mac Os
    X, Solaris, Windows

Asennus
:   Linux-jakeluissa löytynee jakelun omista pakettivarastoista. Mac Os
    X ja Windows-käyttäjät voivat noutaa asennuspaketin pelin
    kotisivulta. Ubuntulle saatavilla myös
    [PlayDebistä](http://www.playdeb.net/updates/ubuntu/11.04/?q=supertuxkart).

Käyttöohjeet
:   Pelissä on kattavasti suomennettu sisäänrakennettu ohjeistus.

SuperTuxKart muualla:
:   [Videoita Youtubessa](http://www.youtube.com/results?search_query=supertuxkart&aq=1&oq=supertux)

Usein kysytyt kysymykset ja niiden vastaukset
:   <http://supertuxkart.sourceforge.net/FAQ>

{{% wrapper class="psgallery" %}}
-   [ ](/images/SuperTuxKart-0.png)‎
-   [ ](/images/SuperTuxKart-1.png)
-   [ ](/images/SuperTuxKart-2.png)
-   [ ](/images/SuperTuxKart-3.png)
-   [ ](/images/SuperTuxKart-4.png)
-   [ ](/images/SuperTuxKart-5.png)
-   [ ](/images/SuperTuxKart-6.png)
{{% /wrapper %}}


*Teksti: Taleman* <br />
*kuvakaappaukset: Taleman*

