+++
Date = "2011-11-05T22:00:00.000Z"
Title = "Audacity"
Description = "Audacity on vapaa äänieditori, jolla ääntä voi tallentaa, leikellä ja muuntaa monipuolisesti. Sillä voi esimerkiksi tallentaa omaa podcastia, digitoida vanhoja c-kasetteja sähköiseen muotoon, tallentaa haastatteluja tai vaikka omaa laulua."
Week = "1x45"
Number = "45"
Alustat = ["Linux","Windows","Mac OS X","FreeBSD","OpenBSD","NetBSD"]
Tagit = ["Ääni"]
Type = "post"
Author = "pesasa"
Pageimage = "valo45-audacity.png"
+++


**Audacity on vapaa äänieditori, jolla ääntä voi tallentaa, leikellä ja
muuntaa monipuolisesti. Sillä voi esimerkiksi tallentaa omaa podcastia,
digitoida vanhoja c-kasetteja sähköiseen muotoon, tallentaa
haastatteluja tai vaikka omaa laulua.**

![ ](/images/valo45-audacity.png "fig:valo45-audacity.png") Audacityn
käyttöliittymä koostuu valikoista, äänen kuunteluun ja editointiin
käytettävistä nappuloista ja työkaluista sekä ohjelmaan avatuista
ääniraidoista. Ääniraidat voivat olla joko mono- tai stereoraitoja.
Monoraidoissa on yksi ja stereoraidoissa kaksi vasemmalta oikealle
etenevää äänikanavaa. Äänikanavista voidaan valita pätkiä joko hiirellä
ja näppäimistöllä ja näin valituille osille voidaan tehdä erilaisia
muokkausoperaatioita. Yksinkertaisimmillaan valittuja osia voidaan
kopioida, leikkailla ja liimailla kanavan sisällä ja niiden välillä
paikoista toisiin. Samoin valittuihin osiin voidaan kohdistaa erilaisia
ääniefektejä ja muunnoksia, joita löytyy valikoista useita.

Eräs esimerkki käyttökelpoisesta efektistä on kohinanpoisto.
Kohinanpoisto tapahtuu kahdessa vaiheessa. Ensin ääniraidasta rajataan
jokin näyte, jossa kuuluu puhdasta kohinaa, siis kohta, jonka kuuluisi
olla hiljainen. Ohjelmalle kerrotaan tämän olevan kohinaa. Tämän jälkeen
ohjelma osaa poistaa näytteen mukaisen kohinan koko raidasta.
Kohinanpoisto on parhaimmillaan, kun häiriö on jatkuvaa ja säännöllistä,
eli esimerkiksi ääninauhan rahinaa tai muuta huminaa. Toinen esimerkki
efekteistä on äänen voimakkuuden kasvattaminen. Voimakkuutta lisättäessä
Audacity laskee automaattisesti suurimman vahvistuksen, joka on
mahdollista ilman, että äänen muoto leikkautuu voimakkaimmista kohdista.
Muita efektejä ovat esimerkiksi kaiku, fade-in, fade-out ja äänen
kääntäminen takaperin.

Audacitya voi käyttää myös erilaisten äänten, kuten hiljaisuuden,
kohinan, sini-, saha- tai kanttiallon generointiin sekä analysointiin.
Äänen muotoa voi editoida myös käsin piirtotyökalulla, jolla voi muokata
yksittäisiä näytteenottokohtia. Ohjelman zoom-toiminnolla äänen muotoa
voi tarkastella lähempää ja kauempaa.

Audacitylla tehdyt tuotokset voi muokkauksen aikana tallentaa
häviöttömästi projektina Audacityn omassa tiedostomuodossa. Tässä
muodossa tallennetaan kaikkien avoimena olevien raitojen tiedot. Kun
tuotos on valmis, halutaan se yleensä tallentaa johonkin muotoon, jossa
sitä voidaan kuunnella jollain muullakin ohjelmalla. Tätä varten
Audacityssä on erillinen "vie"-toiminto (export). Audacity osaa avata ja
tallettaa tiedostoja muutamassa pakkaamattomassa (wav, flac) tai
pakatussa (mp3, Ogg Vorbis, jne.) tiedostomuodossa.

[FLOSS Manuals](http://fi.flossmanuals.net/audacity/index) -projekti on
tuottanut melko perusteellisen oppaan Audacityn käyttöön.

Kotisivu
:   <http://audacity.sourceforge.net/>

Lisenssi
:   [GNU GPL](GNU_GPL)

Toimii seuraavilla alustoilla
:   Linux, Windows, Mac OS X, FreeBSD, OpenBSD, NetBSD

Asennus
:   Asennuspaketit eri järjestelmille löytyvät ohjelman kotisivulta.
    Useimmissa Linux-järjestelmissä ohjelma löytyy suoraan
    paketinhallinnasta.

VALO-CD
:   Audacity löytyy myös
    [VALO-CD](http://www.valo-cd.fi/ilmainen_audacity)-kokoelmasta.

Käyttöohjeet
:   Kattava suomenkielinen käyttöohje Audacitylle löytyy [FLOSS
    Manuals](http://fi.flossmanuals.net/audacity/index) -sivustolta.

{{% wrapper class="psgallery" %}}
-   [ ](/images/Audacity-0.png)
-   [ ](/images/Audacity-1.png)
-   [ ](/images/Audacity-2.png)
-   [ ](/images/Audacity-3.png)
-   [ ](/images/Audacity-4.png)
-   [ ](/images/Audacity-5.png)
-   [ ](/images/Audacity-6.png)
-   [ ](/images/Audacity-7.png)
{{% /wrapper %}}

*Teksti: pesasa* <br />
*kuvakaappaukset: pesasa*

