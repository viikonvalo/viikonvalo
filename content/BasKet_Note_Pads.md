+++
Date = "2014-12-20T22:00:00.000Z"
Title = "BasKet Note Pads"
Description = "BasKet Note Pads, eli Basket on joustava muistiinpano-ohjelma KDE-työpöydälle."
Week = "4x52"
Number = "208"
Alustat = ["Linux","FreeBSD","OpenBSD","NetBSD"]
Tagit = ["Muistiinpanot"]
Type = "post"
Author = ""
Pageimage = "valo208-basket.png"
+++


**BasKet Note Pads, eli Basket on joustava muistiinpano-ohjelma
KDE-työpöydälle.**

![ ](/images/valo208-basket.png "fig:valo208-basket.png") Basket Note Pads on
työkalu muistiinpanojen tekemiseen, järjestelemiseen ja hallintaan.
Sillä on helppoa luoda nopeasti uusia muistiinpanoja, korostaa niitä,
luokitella niitä sekä järjestää ja ryhmitellä niitä.

Basketin näkymä koostuu "muistiinpanokoreista" (basket), joihin käyttäjä
voi tehdä muistiinpanojaan. Näin esimerkiksi samaan projektiin liittyvät
aliprojektit voidaan niputtaa yhteen. Koreja voi järjestellä puumaiseen
hierarkiaan asettamalla niitä toistensa alikoreiksi. Kullekin korille
voi antaa nimen, kuvakkeen, taustavärin- tai kuvan sekä valita siinä
käytettävien sarakkeiden määrän. Koriin voi luoda uusia muistiinpanoja
jotka ovat tekstejä, sähköpostiosoitteita, kuvaliitteitä tai muita
tiedostoja, kuvakaappauksia, käynnistyskuvakkeita tai muita vastaavia.

Muistiinpanoalkioille voi määrittää erilaisia tageja, eli leimoja, joko
valmiiksi valittavista tai itsekeksityistä. Valmiina ohjelmassa on
tarjolla kuvakkeilla varustetut tagit esimerkiksi tärkeille (important),
tiedoille (information) ja ideoille (idea). Osa valmiista tageista on
toiminnallisia. Esimerkiksi To Do -tagi lisää muistiinpanoon
rastiruudun, jolloin tehdyn työn voi rastilla merkitä valmiiksi.
Progress-tagi puolestaan näyttää edistystä kuvaavan palkin, jota
klikkaamalla voi päivittää kyseisen kohdan valmiusasteen. Tagien lisäksi
muistiinpanoille

Yksittäiset muistiinpanot voivat olla korissa joko vapaasti
sijoiteltuina taikka järjestettynä valittuun määrään sarakkeita.
Muistiinpanoja voi järjestellä hiirellä raahaamalla ja niitä voi
halutessaan ryhmitellä kokonaisuuksiksi. Näin on helppoa tehdä
esimerkiksi tehtävälista, jossa on yhdeksi ryhmäksi niputettuna listan
otsikko sekä joukko rastiruudulla (To Do -tagi) varustettuja
muistiinpanoja.

Ohjelman suodatintoiminnolla (filter) on helppo etsiä muistiinpanoja
joko hakusanan tai tagin perusteella. Ohjelma tallentaa muistiinpanot
automaattisesti, joten erillistä tallennusta ei tarvitse muistaa tehdä.
Korit on mahdollista myös suojata kryptauksella ja salasanalla.
Vaihtoehtoina on käyttää olemassa olevia GnuPG-/PGP-avaimia tai
korikohtaista salasanaa. Kryptaus tehdään PGP-salauksella.
Valitettavasti ohjelmaa kokeiltaessa sen käytettävyys kärsi siitä, että
salasanasuojattua koria avattaessa ohjelma jostain syystä kysyi
salasanaa useita kertoja. Ilmeisesti salasanaa kysyttiin jokaisen
erillisen muistiinpanon purkamista varten erikseen.

Muistiinpanoja voi tuoda myös useasta muusta muistiinpano-ohjelmasta ja
koreja voi viedä html-muotoon tai ohjelman omaan arkistotiedostomuotoon.

Kotisivu
:   <http://basket.kde.org/>

Lisenssi
:   [GNU GPL](GNU_GPL) v.2

Toimii seuraavilla alustoilla
:   Linux, FreeBSD, OpenBSD, NetBSD

Asennus
:   Ohjelma löytyy Linux-jakeluiden omasta paketinhallinnasta.

{{% wrapper class="psgallery" %}}
-   [Muistiinpanokorit järjestettynä puurakenteeksi. Muutamia
    muistiinpanoja korissa.](/images/basket-1.jpg)
-   [Joukko valmiita tageja, joita voi laittaa
    muistiinpanoille.](/images/basket-2.jpg)
-   [Eri tyyppisiä muistiinpanoja: tekstiä, kuvia, sähköpostiosoitteita,
    linkkejä, pikakuvakkeita. Muistiinpanot ryhmiteltyinä ja
    sijoiteltuina vapaasti.](/images/basket-3.jpg)
-   [Yksittäisen korin voi kryptata ja suojata salasanalla. Kryptaukseen
    voi käyttää korikohtaista salasanaa tai olemassa olevia
    salausavaimia.](/images/basket-4.jpg)
-   [Kryptattu kori vaatii salasanan ennen
    avaamista.](/images/basket-5.jpg)
{{% /wrapper %}}

*Pesasa* <br />
*Kuvakaappaukset: Pesasa*


