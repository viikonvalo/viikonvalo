+++
Date = "2012-03-10T22:00:00.000Z"
Title = "Subsonic"
Description = "Subsonic on vapaa www-pohjainen palvelinohjelmisto musiikin kuuntelemiseen verkon yli."
Week = "2x11"
Number = "63"
Alustat = ["Linux","Mac OS X","Windows"]
Tagit = ["Musiikki"]
Type = "post"
Author = "pesasa"
Pageimage = "valo63-subsonic.png"
+++


**Subsonic on vapaa www-pohjainen palvelinohjelmisto musiikin
kuuntelemiseen verkon yli.**
![ ](/images/valo63-subsonic.png "fig:valo63-subsonic.png") Subsonic-ohjelmiston
asentaminen omalle kotipalvelimelle mahdollistaa palvelinkoneella olevan
musiikin kuuntelun kodin muilta koneilta käsin selainkäyttöliittymällä.
Www-käyttöliittymän lisäksi kuunteluun voi käyttää verkkotietoista
mediasoitinta (Winamp, VLC, iTunes, jne.), jolle annetaan Subsonicin
tarjoilema soittolista soitettavaksi. Jos palvelinkone on näkyvissä myös
Internetin suuntaan, voi musiikkejaan kuunnella myös kodin ulkopuolella,
esimerkiksi työpaikalla. Palvelinta voi käyttää yhtä aikaa useampikin
käyttäjä.

Subsonicin ominaisuuksiin kuuluvat muun muassa tuki tekstihaulle,
levynkansitaiteelle, id3-tageille, arvioiden ja kommenttien lisäämiselle
albumeille sekä soittolistat. Subsonic tukee suoraan mp3-, ogg- ja
aac-tiedostomuotoja sekä lennossa mp3-muotoon muuttamalla useita muita
tiedostomuotoja, kuten wma- ja flac-tiedostoja. Subsoniciin voi lisätä
seurattavia podcasteja tallentamalla niiden rss-virtojen osoitteet.
Ohjelmisto tarkistaa säännöllisin väliajoin, onko podcastiin ilmestynyt
uutta kuunneltavaa ja lataa tiedostot palvelimelle odottamaan kuuntelua.
Levyjen ja podcastien kansikuvien vaihtaminen tapahtuu helposti Googlen
kuvahakua hyödyntävällä toiminnolla.

Tavallisen omalla koneella tapahtuvan musiikin kuuntelun lisäksi
Subsonicissa on mahdollista valita soitto tapahtumaan jukebox-muodossa,
jolloin kappaleiden soittaminen tapahtuukin itse palvelinkoneella ja
web-sivu toimii etäkäyttöliittymänä soittolistan valitsemiseen.

Subsonicia on lisäksi mahdollista käyttää älypuhelimiin (Android,
iPhone, Windows Phone 7) sekä muihin wap- ja Java-kykyisiin puhelimiin
saatavilla räätälöidyillä asiakasohjelmilla. Mobiilikäyttö vaatii
kuitenkin 30 päivän kokeiluajan jälkeen palvelimelle lisenssiavaimen.
Lisenssiavaimen saa lahjoittamalla muutaman euron (10-30 €)
Subsonic-projektille. Lahjoittajat saavat lisäksi mahdollisuuden käyttää
Subsonicia myös videotiedostojen kanssa, henkilökohtaisen
omanimi.subsonic.org-osoitteen sekä pääsevät eroon Subsonicissa
normaalisti harvakseltaan näytettävistä mainoksista.

Kotisivu
:   <http://www.subsonic.org/>

Lisenssi
:   [GNU GPL](GNU_GPL) v.3

Toimii seuraavilla alustoilla
:   Linux, Windows, Mac OS X

Asennus
:   Subsonicin asennuspaketit kaikille alustoille löytyvät ohjelmiston
    kotisivulta. Subsonic vaatii toimiakseen Java-ympäristön sekä joukon
    työkaluja tiedostomuotojen muunnoksiin. [Tarkemmat
    asennusohjeet](http://www.subsonic.org/pages/installation.jsp)

Kokeilu
:   Subsonicia voi testata
    [demo-palvelimella](http://subsonic.org/demo/login.view?user=guest4&password=guest).

{{% wrapper class="psgallery" %}}
-   [ ](/images/subsonic-1.png)
-   [ ](/images/subsonic-2.png)
-   [ ](/images/subsonic-3.png)
-   [ ](/images/subsonic-4.png)
-   [ ](/images/subsonic-5.png)
-   [ ](/images/subsonic-6.png)
-   [ ](/images/subsonic-7.png)
{{% /wrapper %}}

*Teksti: pesasa* <br />
*Kuvakaappaukset: pesasa*

