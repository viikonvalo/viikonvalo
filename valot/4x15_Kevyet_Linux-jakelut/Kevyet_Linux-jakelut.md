+++
Date = "2014-04-05T21:00:00.000Z"
Title = "Kevyet Linux-jakelut"
Description = ""
Week = "4x15"
Number = "171"
Alustat = ["Linux"]
Tagit = ["Käyttöjärjestelmä"]
Type = "post"
Author = "Pesasa"
Pageimage = "valo171-kevyet_linux-jakelut.png"
+++


**Kevyellä Linux-käyttöjärjestelmällä voi antaa lisäaikaa vielä hiukan
vanhemmallekin tietokoneelle. **

![ ](/images/valo171-kevyet_linux-jakelut.png "fig:valo171-kevyet_linux-jakelut.png")
Itsenäisistä osista koostuvan rakenteensa, eli modulaarisuutensa, vuoksi
Linux-järjestelmistä on mahdollista tehdä kevyitä versioita, jolloin on
mahdollista käyttää ajantasaista ja modernia käyttöjärjestelmää myös
vanhemmalla ja heikkotehoisemmalla tietokoneella. Useista tavallisesti
käytettävistä ohjelmista on erilaisia avoimen lähdekoodin vaihtoehtoisia
toteutuksia. Esimerkiksi www-selainvaihtoehtoja on monia:
[Firefox](Firefox), [Chromium](Chromium),
[Midori](Midori). Tyypillisesti kevyiksi tarkoitetut
Linux-jakelut tehdään valitsemalla tai itse ohjelmoimalla järjestelmän
mukana oletuksena asennettavat ohjelmakomponentit mahdollisimman
keveiksi. Yhtenä suurena tekijänä ovat luonnollisesti itse työpöytää ja
ikkunoita hallinnoivat ohjelmat.

[Microsoft Windows
XP](http://www.microsoft.com/fi-fi/windows/business/retiring-xp.aspx)
-käyttöjärjestelmän tekninen tuki, kuten automaattiset päivitykset,
päättyy 12 vuoden jälkeen 8.4.2014. Tämä voi herättää monet vielä tätä
käyttöjärjestelmää käyttävät etsimään vaihtoehtoja. Vaihtoehtoina ovat
useimmiten uudempaan Windows-versioon päivittäminen, uuden tietokoneen
hankkiminen taikka jonkin kevyemmän järjestelmän, kuten kevyen
Linux-jakelun, asentaminen vanhaan tietokoneeseen. Järkevin vaihtoehto
määräytyy yleensä vanhan koneen iän ja tehokkuuden, käytettävien
ohjelmien tai ohjelmatyyppien, käyttäjän mieltymysten ja tietenkin
käytettävissä olevan rahan mukaan.

Jos tietokone on vanha, voi siihen saada jonkin verran lisää puhtia
erityisesti lisäämällä käyttömuistia (eri asia kuin kiintolevyn
tallennustila!), mutta kovin vanhan koneen tekohengittäminen kevyelläkin
käyttöjärjestelmällä voi olla turhaa työtä. Tällöin uuden tietokoneen
hankkiminen voi säästää karvailta kokemuksilta. Edes Linux-järjestelmät
eivät tee ihmeitä.

Linux-järjestelmien etuja ovat muun muassa: ilmainen ja helposti
ilmaiseksi päivittyvä nykyaikainen käyttöjärjestelmä, tarvittaessa kevyt
käyttöliittymä ja keveitä ohjelmia sekä mahdollisuus valita itseään
miellyttävä käyttöliittymä.

Jos valintana on Linux-pohjaiseen järjestelmään siirtyminen, joutuu
käyttäjä tekemään vielä valinnan erilaisten Linux-järjestelmien välillä.
Valikoima voi tuntua laajalta ja hämmentävältä, sillä vaihtoehtoja on
kuin ruokalajeja kiinalaisessa ravintolassa. Kiinalaisen ravintolan
ruokalistan tapaan Linux-jakelut kuitenkin koostuvat suurimmaksi osaksi
samoista raaka-aineista, eli ohjelmista, vain erilaisina valmiiksi
paketoituina yhdistelminä. Tyypillisesti suurin ero niiden välillä on
käyttöliittymän tyylissä ja tuntumassa. Valinta helpottuu huomattavasti,
jos keskittyy yleisimmin käytettyihin, ja siten parhaiten tuettuihin,
versioihin. Samoin pieni tuntemus yleisimmin käytetyistä komponenteista
helpottaa valintaa. Aloittelijan kannattaa myös selvittää, löytyisikö
tuttavapiiristä joku Linux-järjestelmiin jo aiemmin tutustunut tueksi ja
turvaksi. Seuraavassa esittelemme muutamia erityisesti keveiksi
luokiteltuja vaihtoehtoja.

Ennen järjestelmän valitsemista ja asentamista tietokoneelle, voi
kannattaa kokeilla yhtä tai useampaa vaihtoehtoa kyseisellä koneella
niin kutsutulla [live-CD](http://linux.fi/wiki/Live-cd):llä tai
live-tikulla. Linux-jakeluiden asennuslevyt ovat ilmaisia ja ne jaetaan
tyypillisesti Internetin kautta CD- tai
DVD-[levykuvina](http://linux.fi/wiki/Levykuva), jotka ovat
.iso-päätteisiä tiedostoja, jotka voi [kirjoittaa CD- tai
DVD-levylle](http://wiki.ubuntu-fi.org/Levykuva) taikka vaihtoehtoisesti
USB-tikulle. Käyttöjärjestelmän voi käynnistää tällaiselta
asennuslevyltä niin sanottuun live-tilaan, jossa järjestelmä on täysin
käytettävissä asennuslevyltä ilman, että tietokoneen levylle
kirjoitetaan vielä mitään. Näin tietokoneessa voi kokeilla useampia
käyttöjärjestelmävaihtoehtoja ennen valinnan tekemistä. Useissa
Linux-jakeluissa varsinaisen asentamisen voi aloittaa suoraan
työpöydällä tai paneelissa olevalla kuvakkeella.

Tarkempia ohjeita käynnistyslevyn tekemiseen löytyy esimerkiksi [Ubuntu
Suomen](http://www.ubuntu-fi.org/lataa.html) sivuilta. Käynnistyslevyn
voi vaihtoehtoisesti tehdä myös
[USB-tikulle](http://wiki.ubuntu-fi.org/Ubuntu_USB-tikulle), jolloin
samaa tikkua voi käyttää useamman järjestelmän kokeilemiseen.
Internetistä noudettavaa levykuvaa ladattaessa kannattaa kiinnittää
huomiota myös siihen, onko ladattava levykuva 32- vai 64-bittinen.
Nyrkkisääntönä voidaan sanoa, että vanhemmat tietokoneet, joiden muistin
määrä on alle 4 gigatavua, vaativat 32-bittisen version käynnistyäkseen.

Seuraavassa esiteltävät jakelut pohjautuvat enemmän tai vähemmän
laajalti käytettyyn [Ubuntu](http://ubuntu.com)-jakeluun. Niihin on
tyypillisesti asennettavissa sama valikoima ohjelmia kuin Ubuntuun,
mutta oletuksena niihin asennettava joukko ohjelmia sekä itse
käyttöliittymä on valikoitu kevyemmäksi. Osa jakeluversioista on niin
kutsuttuja pitkään tuettuja versioita (LTS, Long Term Support), joille
luvataan tarjota tukea, eli tietoturva- ja muita päivityksiä, versiosta
riippuen 3-5 vuotta julkaisupäivästä alkaen. Useimmista näistä
jakeluista on tulossa seuraava pitkään tuettu versio huhti-toukokuun
aikana, kun Ubuntusta tulee huhtikuun 17. päivä uusi pitkään tuettu
versio 14.04. Osa näistä kevyemmistä Linux-jakeluista saa uuden
versionsa joko samalla kertaa tai hieman Ubuntun jälkeen. Jakelusta
saattaakin kannattaa asentaa suoraan nyt julkaistava uusi versio, ettei
tarvitse päivittää uuteen versioon heti parin viikon jälkeen. Jos
järjestelmästä kuitenkin päättää asentaa nykyisen version, se on helppoa
päivittää uudempaan järjestelmän omalla päivitystyökalulla, kun uusi
versio julkaistaan. Tyypillisesti tavallisten käyttäjien käyttöön
suositellaan pitkään tuettuja versioita.

Osa järjestelmistä ei heti asennuksen jälkeen tue suljettuja
tiedostomuotoja, kuten MP3-tiedostoja ja Flash-liitännäisiä, mutta tuki
niille on asennettavissa helposti [Ubuntun
ohjeiden](http://fi.wikibooks.org/wiki/Ubuntu_tutuksi/Suljetut_tiedostomuodot)
mukaan. Osa järjestelmistä puolestaan tarjoaa asennuslevyistä versioita,
joissa tuki näille tiedostomuodoille on mukana oletuksena.

Lubuntu
-------

[Lubuntu](http://lubuntu.net/) on erittäin kevyeksi tarkoitettu
rinnakkaisversio Ubuntusta. Käyttöliittymänä se käyttää kevyttä
[LXDE](LXDE)-työpöytää, joka on kokoelma mahdollisimman
kevyitä keskenään toimivia komponentteja. Lubuntun työpöytä on
Windowsiin tottuneille asettelultaan varsin tutun oloinen.

Kotisivu
:   <http://lubuntu.net/>

Lataussivu
:   <https://help.ubuntu.com/community/Lubuntu/GetLubuntu>

Käyttöliittymä
:   LXDE-työpöytä

Oletuksena asentuva toimisto-ohjelmisto
:   Gnome Office ([AbiWord](AbiWord),
    [Gnumeric](Gnumeric))

Nykyinen versio
:   Lubuntu 13.10

Seuraava versio
:   Lubuntu 14.04 LTS (Tukea huhtikuulle 2019 saakka)
:   Julkaistaan 17.4.2014 yhtä aikaa Ubuntu 14.04:n kanssa.

Suljetut tiedostomuodot ja multimediakoodekit
:   Asentamalla paketti `ubuntu-restricted-extras`

{{% wrapper class="psgallery" %}}
-   [Lubuntun työpöytä.](/images/lxde-13.jpg)
{{% /wrapper %}}

Xubuntu
-------

[Xubuntu](http://xubuntu.org/) on kevyt, elegantti ja helppokäyttöinen
yhteisövetoinen rinnakkaisversio Ubuntusta. Xubuntun työpöytäympäristönä
on Ubuntun normaalia Unity-käyttöliittymää kevyempi
[XFCE](http://www.xfce.org/). Xubuntun työpöytä noudattaa perinteistä
asettelua, jossa työpöydällä on kuvakkeita ja työpöydän reunalla on
palkki, jossa ovat käynnistysvalikko, käynnissä olevien ohjelmien lista
sekä ilmoitusalue. Xubuntussa palkki on oletuksena näytön yläreunassa,
mutta sen sijainti on asetuksista muutettavissa.

Kotisivu
:   <http://xubuntu.org>

Lataussivu
:   <http://xubuntu.org/getxubuntu/>

Käyttöliittymä
:   XFCE-työpöytä

Oletuksena asentuva toimisto-ohjelmisto
:   Gnome Office ([AbiWord](AbiWord),
    [Gnumeric](Gnumeric))

Oletuksena sentuva www-selain
:   Firefox

Nykyiset versiot
:   Xubuntu 12.04 LTS (Tukea huhtikuulle 2015 saakka)
:   Xubuntu 13.10

Seuraava versio
:   Xubuntu 14.04 LTS (Tukea huhtikuulle 2017 saakka)
:   Julkaistaan 17.4.2014 yhtä aikaa Ubuntu 14.04:n kanssa.

Suljetut tiedostomuodot ja multimediakoodekit
:   Asentamalla paketti `ubuntu-restricted-extras`

{{% wrapper class="psgallery" %}}
-   [Asennus-CD:n käynnistäminen käynnistysvalikosta live-tilaan.
    Samalla voi valita käytettävän kielen ja
    näppäimistöasettelun.](/images/kevyet\_linux-jakelut-1-bootti.jpg)
-   [Xubuntun live-CD käynnissä. Järjestelmää voi käyttää sellaisenaan
    tai aloittaa asennuksen työpöydällä olevalla
    kuvakkeella.](/images/kevyet\_linux-jakelut-2-live.jpg)
-   [Xubuntun työpöytä.](/images/kevyet\_linux-jakelut-3-xubuntu.jpg)
{{% /wrapper %}}


Linux Mint - Xfce-versio
------------------------

[Linux Mint](Linux Mint 16) on Ubuntuun perustuva, mutta
Lubuntua ja Xubuntua "itsenäisempi", Linux-jakelu, jonka asennuslevyistä
on tarjolla useampi versio erilaisilla käyttöliittymillä. Xfce-versio
käyttää samaa työpöytäympäristöä kuin Xubuntu, mutta sen ulkoasu,
oletusasetukset sekä valmiiksi asennettu ohjelmavalikoima poikkeavat
jonkin verran Xubuntusta. Työpöydän asettelu Mintin Xfce-versiossa
muistuttaa esimerkiksi Windowsista tuttua asettelua, jossa työpöydän
alareunassa on paneeli, joka sisältää vasemmassa alanurkassa
käynnistysvalikon, käynnissä olevien ohjelmien listan sekä oikean
alakulman ilmoitusalueen.

Tämä versio sisältää valmiiksi asennettuina suljettujen
tiedostomuotojen, kuten MP3-tiedostojen, soittamiseen tarvittavat
multimediakoodekit.

Kotisivu
:   <http://www.linuxmint.com>

Lataussivu
:   <http://www.linuxmint.com/download.php>

Käyttöliittymä
:   XFCE-työpöytä

Oletuksena asentuva toimisto-ohjelmisto
:   LibreOffice

Oletuksena asentuva www-selain
:   Firefox

Nykyiset versiot
:   Linux Mint 13 LTS "Maya" (Tukea huhtikuulla 2017 saakka)
:   Linux Mint 16 "Petra" (Tukea heinäkuulle 2014 saakka)

Seuraava versio
:   Linux Mint 17 LTS "Qiana" (Tukea huhtikuulle 2019 saakka)
:   Julkaistaan toukokuun lopulla 2014

Suljetut tiedostomuodot ja multimediakoodekit
:   Valmiiksi asennettuina, kun valitsee oikean asennuslevykuvan

{{% wrapper class="psgallery" %}}
-   [Linux Mintin XFCE-version
    työpöytä.](/images/kevyet\_linux-jakelut-4-xfce.jpg)
{{% /wrapper %}}

Linux Mint - MATE-versio
------------------------

Linux Mintin MATE-työpöydällä varustettu versio on toinen vaihtoehto
Linux Mintistä hieman kevyemmällä työpöydällä kuin muina vaihtoehtoina
olevat Cinnamon- ja KDE-työpöydillä varustetut versiot. MATE-työpöydän
toiminta muistuttaa Mintin Xfce-version tapaan melko paljon
Windows-järjestelmistä tuttua logiikkaa työpöydän alareunassa olevine
palkkeineen ja vasemman alanurkan käynnistysvalikkoineen.

Myös MATE-versiosta on ladattavissa multimediakoodekeilla varustettu
versio.

Kotisivu
:   <http://www.linuxmint.com>

Lataussivu
:   <http://www.linuxmint.com/download.php>

Käyttöliittymä
:   MATE-työpöytä

Oletuksena asentuva toimisto-ohjelmisto
:   LibreOffice

Oletuksena asentuva www-selain
:   Firefox

Nykyiset versiot
:   Linux Mint 13 LTS "Maya" (Tukea huhtikuulla 2017 saakka)
:   Linux Mint 16 "Petra" (Tukea heinäkuulle 2014 saakka)

Seuraava versio
:   Linux Mint 17 LTS "Qiana" (Tukea huhtikuulle 2019 saakka)
:   Julkaistaan toukokuun lopulla 2014

Suljetut tiedostomuodot ja multimediakoodekit
:   Valmiiksi asennettuina, kun valitsee oikean asennuslevykuvan

{{% wrapper class="psgallery" %}}
-   [Linux Mintin MATE-version
    työpöytä.](/images/kevyet\_linux-jakelut-5-mate.jpg)
{{% /wrapper %}}

Elementary OS
-------------

[ElementaryOS](ElementaryOS) on kevyeksi ja selkeäksi
tarkoitettu Ubuntuun pohjautuva Linux-jakelu. Sen oman
Pantheon-työpöydän ulkoasu ja toiminta muistuttaa melko voimakkaasti Mac
OS X:ää. Jos Mac-koneiden ulkoasu ja toimintalogiikka miellyttää, tämä
versio saattaa olla kokeilemisen arvoinen.

Kotisivu
:   <http://elementaryos.org/>

Lataussivu
:   <http://elementaryos.org/>

Käyttöliittymä
:   Pantheon-työpöytä

Oletuksena asentuva toimisto-ohjelmisto
:   Ei asenneta oletuksena. Voi asentaa itse pakettivarastosta
    haluamansa.

Oletuksena asentuva www-selain
:   Midori

Suljetut tiedostomuodot ja multimediakoodekit
:   Asentamalla paketti `ubuntu-restricted-extras`

Nykyinen versio
:   Elementary OS 0.2 "Luna"

Seuraava versio
:   Elementary OS 0.3 "Isis"
:   Pyritään julkaisemaan mahdollisimman pian Ubuntu 14.04:n julkaisun
    jälkeen.

Esittelyvideo
:   [Introducing Luna](https://www.youtube.com/watch?v=pWoo4xv-qoA)

{{% wrapper class="psgallery" %}}
-   [Elementary OS:n työpöytä ja ubuntu-restrected-extras -paketin
    asennus.](/images/kevyet\_linux-jakelut-6-elementary.jpg)
-   [Elementary OS asennettuna vuoden 2008 Asus
    EeePC-miniläppäriin.](/images/kevyet\_linux-jakelut-7.jpg)
{{% /wrapper %}}

Ubuntu-pohjaisiin Linux-järjestelmiin tutustumisessa voi käyttää
hyödyksi soveltuvin osin [Ubuntu
tutuksi](http://fi.wikibooks.org/wiki/Ubuntu_tutuksi) -wikikirjaa.

*Teksti: Pesasa* <br />
*Kuvakaappaukset: Pesasa*


{{% wrapper class="comments" %}}
Kommentit
---------

Linux Mint linkit
:   Anonymous 6. Huhtikuu 2014 - 22:08
:   Aloittelijoille ei kannata tarjota lyhyen tuoen testiversioita,
    kuten Linux Mint 16, vaan ainoastaan pitkän tuen versioita, kuten
    Mint 13 <http://www.linuxmint.com/release.php?id=18> Suositeltavin
    aloittelijoille on Linux Mint 13 Mate 32-bit
    <http://www.linuxmint.com/edition.php?id=103> Ohjeet Mint 13:lle
    <http://linuxmint.com/rel_maya.php>

Kiitos Kommentista.
:   pesasa 6. Huhtikuu 2014 - 22:20
:   Kiitos kommentista. Olet oikeassa, että aloittelijoiden kannattaa lähteä 
    liikkeelle pitkään tuetulla versiolla, kuten tekstissä painotinkin. Vaihdoin 
    latauslinkkien kohdalla vinkkaamasi linkin. Jos joku haluaa asentaa lyhyemmällä 
    tuella olevan version, niin sen löytää kyllä Linux Mintin sivuilta. Ja runsaan 
    kuukauden päästähän pitäisi ollakin pitkään tuettu versio siellä 
    download-sivulla.

Linux Mint 17 Qiana
:   pesasa 1. Heinäkuu 2014 - 18:29
:   Ja nythän onkin jo julkaistu Linux Mintin seuraava pitkään tuettu
    versio 17 (Qiana). Se pohjautuu Ubuntun pitkään tuettuun versioon
    14.04. <http://linuxmint.com/>

{{% /wrapper %}}
