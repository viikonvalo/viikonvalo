+++
Date = "2013-11-16T22:00:00.000Z"
Title = "Quill"
Description = "Quill on Android-alustalla toimiva, erityisesti kosketuskynällä käytettävä muistio."
Week = "3x47"
Number = "151"
Alustat = ["Android"]
Tagit = ["Piirto","Teksti"]
Type = "post"
Author = "Pesasa"
Pageimage = "valo151-quill.png"
+++


**Quill on Android-alustalla toimiva, erityisesti kosketuskynällä
käytettävä muistio.**

![ ](/images/valo151-quill.png "fig:valo151-quill.png") Quill on tarkoitettu
käsin kirjoitettujen muistiinpanojen tekemiseen ja piirtämiseen
Android-tableteilla ja jonkinlaisella kosketuskynällä. Käyttö toki
onnistuu myös sormella, mutta sormi on tyypillisesti liian paksu ja
epätarkka tällaiseen käyttöön. Quillin tavoitteena on olla nopeasti
käyttäjän syötteeseen reagoiva ja puhtaasti vektorigrafiikkaa käyttävä
ohjelma. Hieman vanhemmalla laitteella tässäkin ohjelmassa tosin tuntuu
piirron yhteydessä hieman hitautta, mutta uudemmilla laitteilla
kirjoittaminen on sulavaa, kuten näkyy
[esittelyvideosta](http://www.youtube.com/watch?v=k1yxYXMPXA0), jossa
laitteena on Lenovon Thinkpad Tablet.

Ohjelma tukee joidenkin laitteiden mukana tulevaa aktiivista paineen
tunnistavaa kynää, jolloin voidaan käyttää ohjelman "Fountain
Pen"-työkalua, jolla suuremmalla painamisella tulee paksumpi ja tummempi
piirrosjälki. Tällaisia laitteita ovat ainakin Lenovon ThinkPad Tablet,
HTC:n Jetstream ja Flyer sekä Samsungin Galaxy Note. Muilla laitteilla
täytyy tyytyä piirtojälkeen, jonka paksuus on vakio ja joka täytyy
valita valikosta.

Ohjelma toimii muistikirjan tavoin ja siinä voi yhteen tiedostoon
kirjoittaa ja piirtää useampia sivuja. Sivujen taustaksi voi valikosta
valita erilaisia taustakuvia, joita ovat esimerkiksi muutama erilainen
vaakaviivoitus, ruutupaperi, nuottiviivasto sekä tyhjä valkoinen paperi.
Kullekin sivulle voi valita toisistaan riippumatta eri taustan.
Ohjelmalla voi tehdä useita rinnakkaisia muistikirjoja, joiden välillä
voi siirtyä helposti.

Työskentelyn edetessä ohjelma tallentaa kaiken varalta varmuuskopioita,
jotta työn jälki ei mene hukkaan yllättävässäkään virhetilanteessa.
Valmiin muistikirjan voi automaattisen tallennuksen lisäksi myös viedä
(export) yksi- tai useampisivuiseksi pdf-tiedostoksi taikka kunkin sivun
erikseen png-kuvaksi. Muistikirjan sivuille voi merkitä erilaisia
tunnisteita (tageja), joilla sivuja voi niputtaa samaan joukkoon
kuuluviksi. Tunnisteita voi hyödyntää esimerkiksi vietäessä muistikirjaa
pdf-tiedostoksi, jolloin vietäviksi sivuiksi voidaan valita vain
tietyllä tunnisteella merkityt sivut.

Koska kaikki ohjelmalla tehty jälki on vektorigrafiikkaa, voidaan
tuotosta zoomata lähemmäs tarkkuuden kärsimättä. Esimerkiksi
piirrettäessä voidaan zoomata yksityiskohtaan ja piirtää se tarkasti
suuremmassa näkymässä ja tämän jälkeen palata kokonaisnäkymään.
Ohjelmassa on erikseen tila, jolla voi suojata näytön alareunan kämmenen
kosketuksilta, jolloin piirtäessä ei tarvitse olla aivan niin
varovainen. Piirtojäljen lisäksi muistikirjan sivuille voi lisätä
viivaintyökalulla muokattavia suoria viivoja sekä kuvatiedostoja. Kuvat
lisätään joko laitteella valmiiksi olevista tiedostoista taikka
ottamalla valokuvan laitteen kameralla.

Ohjelman pariksi löytyy myös työpöytäohjelma, jolla onnistuu Quillin
`.quill`-tiedostojen katseleminen sekä muuntaminen svg-, pdf- ja
ps-tiedostoiksi.

Kotisivu
:   <http://code.google.com/p/android-quill/>
:   <https://github.com/vbraun/QuillDesktop> (Työpöytäohjelma)

Lisenssi
:   [GNU GPL](GNU_GPL)

Toimii seuraavilla alustoilla
:   Android

Asennus
:   Ohjelma löytyy sekä Googlen Play-kaupasta että
    [F-Droid](F-Droid "wikilink")-ohjelmavarastosta. Työpöytäapuohjelma
    on saatavilla Githubista.

Videoita
:   [Piirtämistä Quillilla](http://www.youtube.com/watch?v=JC29B8dChoc)
:   [Piirrosjälkeä
    Quillilla](http://www.youtube.com/watch?v=4FWR6wECbWg)
:   [Muistiinpanoja ja
    piirtämistä](http://www.youtube.com/watch?v=_OxBq-kytDk)

{{% wrapper class="psgallery" %}}
-   [Quillin piirtoalusta tyhjänä ja oletustilassa.](/images/quill-1.png)
-   [Vähän käsin kirjoitettua tekstiä ja vasemman alanurkan punaisesta
    ikonista tuleva työkaluvalikko.](/images/quill-2.png)
-   [Kuvan lisääminen tapahtuu joko olemassa olevista tiedostoista
    (Gallery) tai ottamalla laitteella kuvan
    (Photo).](/images/quill-3.png)
-   [Sivulle laitettua kuvaa voi siirrellä ja sen kokoa voi
    muuttaa.](/images/quill-4.png)
-   [Sivuille on useita vaihtoehtoisia taustakuvioita. Viivatyökalulla
    voi piirtää suoria viivoja, joita voi muokata myös
    jälkikäteen.](/images/quill-5.png)
-   [Ohjelmalla on mahdollista vaikka kirjoittaa nuotteja
    nuottiviivastotaustakuvalle.](/images/quill-6.png)
-   [Myös pelkkä piirtäminen onnistuu.](/images/quill-7.png)
-   [Valmiit muistiinpanot tai piirrokset voi tallentaa png-muotoisiksi
    kuviksi tai myös useampisivuisiksi
    pdf-tiedostoiksi.](/images/quill-8.png)
-   [Pdf-tiedostoksi tallennettu kolmesivuinen muistikirja avattuna
    Adoben readerissa.](/images/quill-9.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


