+++
Date = "2012-07-14T21:00:00.000Z"
Title = "K3b"
Description = "K3b on monipuolinen ja selkeä vapaa CD- ja DVD-levyjen poltto-ohjelma."
Week = "2x29"
Number = "81"
Alustat = ["Linux","FreeBSD","PC-BSD"]
Tagit = ["DVD"]
Type = "post"
Author = "Pesasa"
Pageimage = "valo81-k3b.png"
+++


**K3b on monipuolinen ja selkeä vapaa CD- ja DVD-levyjen
poltto-ohjelma.**

![ ](/images/valo81-k3b.png "fig:valo81-k3b.png") K3b on Linux- ja muissa
Unix-tyyppisissä käyttöjärjestelmissä usein käytettyyn
KDE-työpöytäympäristöön suunniteltu CD- ja DVD-levyjen polttoon ja
rippaamiseen tarkoitettu ohjelma. Mikään ei tietenkään estä käyttämästä
sitä myös muiden työpöytäympäristöjen kanssa. Ohjelmaa voidaan käyttää
projektityyppisesti data-, audio- ja videolevyjen luomiseen koneella
olevasta materiaalista, levykopion luomiseen levyltä tai
levykuvatiedostosta, musiikin tai videoiden kopioimiseen tietokoneelle
joko mediatiedostoina tai levykuvana sekä muuhun optisten levyjen
käsittelyyn, kuten alustukseen ja uudelleen kirjoitettavien levyjen
tyhjentämiseen.

Ohjelman käyttöliittymä on jaettu kahteen osaan. Ikkunan yläosassa on
tiedostoselain, josta voi valita levylle kirjoitettavat tiedostot.
Ikkunan alaosasta taas valitaan ensin käytettävän projektin tyyppi ja
tämän jälkeen siinä näytetään luotavan levyn sisällön projektin tyypin
mukaisesti. Projekteja voi olla yhtä aikaa useampia auki eri
välilehdissä. Materiaalin lisääminen uuteen datalevy- tai
ääni-CD-projektiin tapahtuu helposti raahaamalla tiedostoja ikkunan
yläosasta alaosaan. Datalevylle voi lisätä hakemistorakennetta normaalin
tiedostohallinnan tavoin. Äänilevylle voidaan kopioida erimuotoisia
äänitiedostoja, kuten ogg-, mp3- ja flac-tiedostoja, ja ne muunnetaan
polton yhteydessä CD-levyllä käytettävään audiomuotoon.

Levyjen kopiointi tapahtuu käytännössä siten, että ohjelma lukee levyn
sisällön kiintolevylle levykuvaksi, joka lukemisen jälkeen kirjoitetaan
tyhjälle levylle. Kopioinnin yhteydessä voidaan valita, minne luettava
levykuva kirjoitetaan ja poistetaanko se kirjoittamisen jälkeen. On
mahdollista myös vain lukea levykuva kiintolevylle kirjoittamatta sitä
uudelle levylle. Aiemmin luetun levykuvan tai esimerkiksi Internetistä
ladatun Linux-jakelun levykuvan voi kirjoittaa CD- tai DVD-levylle
työkaluvalikosta löytyvällä valinnalla "Polta levykuva..."/"Burn
Image...". Tällä samalla toiminnolla saa kirjoitettua DVD-levylle
esimerkiksi [KMediaFactory](KMediaFactory)-ohjelmalla luotu
video-DVD:n ISO-levykuva.

Video-DVD:n voi kasata K3b:n projektina keräämällä kaikki tarvittavat
tiedostot oikeanlaiseen hakemistorakenteeseen. Helpompaa DVD-videon
tekeminen kuitenkin on luomalla se
[KMediaFactorilla](KMediaFactory) joko K3b-projektina, jolloin
projektitiedoston voi avata suoraan K3b:ssä ja tarvittaessa muokata
sitä, tai valmiina ISO-levykuvana, jonka voi K3b:llä polttaa suoraan
levylle.

K3b:tä voi käyttää myös CD-levyn sisällön purkamiseen kiintolevylle
esimerkiksi ogg- tai mp3-muotoon. K3b osaa etsiä levyn esittäjä- ja
kappaletiedot Internetistä CDDB-tietokannasta ja muodostaa
tallennettavien tiedostojen nimet näiden tietojen perusteella käyttäjän
määrittelemän kaavan mukaisesti.

Kotisivu
:   <http://www.k3b.org/>

Lisenssi
:   [GNU GPL](GNU_GPL)

Toimii seuraavilla alustoilla
:   Linux, PC-BSD, FreeBSD

Asennus
:   Linux-jakeluissa K3b löytyy suoraan paketinhallinnasta.

{{% wrapper class="psgallery" %}}
-   [Aluksi valitaan luotavan projektin tyyppi, levykuvan poltto tai
    sisällön purku levyltä.](/images/k3b-1.png)
-   [Yleisimmin käytetyt tehtävät ovat tarjolla etusivulla kuvakkeina ja
    muut vaihtoehdot "Lisää toimintoja..."-valinnan
    takana.](/images/k3b-2.png)
-   [Data-projektissa tiedostoja valitaan levylle poltettavaksi
    raahaamalla ikkunan yläosan tiedostoselaimesta ikkunan
    alaosaan.](/images/k3b-3.png)
-   [Oletuksena luotavan levyn koko päätellään optisessa asemassa
    olevasta tyhjästä levystä, mutta koon voi valita myös itse hiiren
    oikealla nappulalla ikkunan alaosasta koon kohdalta
    klikkaamalla.](/images/k3b-4.png)
-   [Levyn kopionti ja siihen liittyviä valintoja.](/images/k3b-5.png)
-   [Levyä kopioitaessa luotavan levykuvan tallennuspaikan voi määrätä
    kopiointi-ikkunan toisella välilehdellä.](/images/k3b-6.png)
-   [Levyn poltto valmiista ISO-levykuvasta.](/images/k3b-7.png)
-   [KMediaFactorylla luotu K3b-projekti avattuna
    K3b:ssä.](/images/k3b-8.png)
-   [Open Goldberg Variations projektin mp3-muotoisia kappaleita
    lisättynä audio-CD-projektiin.](/images/k3b-9.png)
-   [Audio-CD:n polton asetukset.](/images/k3b-10.png)
-   [Audio-CD:n poltto käynnissä.](/images/k3b-11.png)
-   [CD-levyn kappaleiden tiedot haettu CDDB:stä ja valmiina kappaleiden
    purkuun kiintolevylle.](/images/k3b-12.png)
-   [Kiintolevylle talletettavien kappaleiden nimien
    määrittely.](/images/k3b-13.png)
-   [Kappaleet valittu tallennettavaksi ogg-muotoon valittuun
    hakemistoon.](/images/k3b-14.png)
-   [Kappaleiden purku levyltä ja muuntaminen ogg-muotoon
    käynnissä.](/images/k3b-15.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*

