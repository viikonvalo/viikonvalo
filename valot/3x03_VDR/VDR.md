+++
Date = "2013-01-12T22:00:00.000Z"
Title = "VDR"
Description = "VDR on vapaa digiboxi-ohjelmisto, jolla tietokoneesta voi tehdä tallentavan digiboxin."
Week = "3x03"
Number = "107"
Alustat = ["Linux"]
Tagit = ["Multimedia","Video","Mediakeskus","Televisio","Elokuva"]
Type = "post"
Author = "Pesasa"
Pageimage = "valo107-vdr.png"
+++


**VDR on vapaa digiboxi-ohjelmisto, jolla tietokoneesta voi tehdä
tallentavan digiboxin.**

![ ](/images/valo107-vdr.png "fig:valo107-vdr.png") Tallentava digiboxi on
pohjimmiltaan vain erikoistarkoitukseen tehty tietokone, jolla on
yksinkertainen kauko-ohjaimella ohjattava käyttöliittymä.
VDR-ohjelmistolla (Video Disk Recorder) on mahdollista rakentaa oma
muokattavissa oleva digiboxi, joka on vapaa laitevalmistajan asettamista
rajoituksista. Ohjelmiston toiminta ja käyttöliittymän ulkoasu ovat
muokattavissa esimerkiksi ohjelmaan asennettavilla lisäosilla sekä
monipuolisilla asetusvaihtoehdoilla.

Ohjelma tukee useampaa tietokoneeseen asennettua digi-tv-viritintä,
jolloin usean, eri kanavanipuissakin olevan, kanavan yhtäaikainen
katsominen ja tallennus on mahdollista. VDR:llä onnistuu ohjelman
katsominen suorana, ajastetut tallennukset, katsottavana olevan ohjelman
pysäyttäminen (pause) ja jatkaminen sekä tallennusten ja muiden
mediatiedostojen katsominen. VDR:ää voi käyttää
asiakas-palvelin-periaatteella, jolloin itse VDR toimii taustalla ja
tv-ohjelmien katsominen tapahtuu erillisellä asiakasohjelmalla joko
samalla koneella tai toisella samassa lähiverkossa olevalla koneella.

Ohjelmaan voi myös luoda hakusanapohjaisia hakuja, joilla se etsii
tallennettavia tv-ohjelmia digi-tv-lähetyksen mukana tulevasta
sähköisestä ohjelmaoppaasta. Hakutoiminnolla voi esimerkiksi ohjelmoida
digiboxin tallentamaan kaikki suosikkisarjan jaksot, muttei niiden
uusintoja. Hakutoiminto on hyödyllinen myös silloin kun pitkään tauolla
ollut sarja palaa jälleen ohjelmistoon. Digiboxi huomaa ohjelman
automaattisesti ohjelmaoppaasta ja tallentaa sen, vaikka käyttäjä ei
sitä itse huomaisi. Haku on varsin monipuolinen ja tukee myös muun
muassa säännöllisiä lausekkeita.

Ohjelman Live-lisäosa luo sille selainpohjaisen käyttöliittymän, jonka
kautta on helppoa selata ohjelmaopasta ja merkitä tallennettavia
ohjelmia sekä luoda hakusanatallennuksia. Selainkäyttöliittymällä
joidenkin toimintojen suorittaminen, kuten juuri hakujen tekeminen, on
selvästi helpompaa kuin kaukosäätimellä. Selainkäyttöliittymän kautta on
myös mahdollista katsoa
[VLC-mediasoittimella](VLC-mediasoitin) tv-lähetyksiä suorana
samassa sisäverkossa olevalta VDR-digiboxilta.

Android-laitteille löytyy kaukosäädinohjelmia, joilla on mahdollista
ohjata samassa lähiverkossa olevaa VDR-digiboxia. Näin puhelimella tai
tabletilla on helppoa vaikka selata ja lukea ohjelmatietoja ja merkitä
tallennuksia.

VDR:ää voi käyttää myös koneelle tallennettujen musiikki- ja
videotiedostojen soittamiseen ja näyttämiseen. DVD-polttolisäosalla voi
myös luoda tallennetuista tv-ohjelmista yksinkertaisella valikolla
varustettuja DVD-levyjä.

Kotisivu
:   <http://linuxtv.org/vdrwiki/index.php/Main_Page>

Lisenssi
:   [GNU GPL](GNU_GPL)

Toimii seuraavilla alustoilla
:   Linux

Asennus
:   VDR-löytyy ohjelman kotisivuilta, mutta helpoimmin se on
    asennettavissa suoraan oman Linux-jakelun pakettivarastosta.

{{% wrapper class="psgallery" %}}
-   [Kanavan nykyinen ja seuraava ohjelma. Skininä
    "Soppalusikka".](/images/vdr-1.png)
-   [Nykyisen kanavan ohjelmisto. Skininä
    "Soppalusikka".](/images/vdr-2.png)
-   [Tällä hetkellä meneillään olevat ohjelmat eri
    kanavilla.](/images/vdr-3.png)
-   [VDR:n valikko](/images/vdr-4.png)
-   [Hakuajastimen muokkaus](/images/vdr-5.png)
-   [Tallennettuja ohjelmia](/images/vdr-6.png)
-   [Elokuvan toisto. Elokuvasta on leikattu pois
    mainoskatkot.](/images/vdr-7.png)
-   [Kuvaruutunäytön asetusvalikko. Skininä "ST:TNG konsoli", eli Star
    Trek: The Next Generation -sarjan tietokonekonsolia muistuttava
    ulkoasu.](/images/vdr-8.png)
-   [AndroVDR-kaukosäädinohjelma Android-puhelimessa.](/images/vdr-9.png)
-   [AndroVDR-kaukosäädinohjelma
    Android-puhelimessa.](/images/vdr-10.png)
-   [AndroVDR-kaukosäädinohjelma Android-puhelimessa. Tällä hetkellä
    meneillään olevat ohjelmat.](/images/vdr-11.png)
-   [AndroVDR-kaukosäädinohjelma Android-puhelimessa. Luetteloa
    tallennuksista.](/images/vdr-12.png)
-   [AndroVDR Android-tabletissa.](/images/vdr-13.png)
-   [AndroVDR Android-tabletissa. Parhaillaan meneillään olevia
    ohjelmia.](/images/vdr-14.png)
-   [VDR-Live -selainkäyttöliittymä.](/images/vdr-15.png)
-   [Hakuajastimen muokkaus VDR-Live
    -selainkäyttöliittymässä.](/images/vdr-16.png)
-   [Tallenneluettelo VDR-livessä.](/images/vdr-17.png)
-   [Tv-ohjelman katsomista web-käyttöliittymän kautta selaimeen
    upotetulla VLC-mediasoitin-pluginilla.](/images/vdr-18.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


