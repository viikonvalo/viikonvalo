+++
Date = "2011-10-29T21:00:00.000Z"
Title = "VALO-CD"
Description = "VALO-CD sisältää runsaasti hyödyllisiä suomenkielisiä vapaita ja avoimen lähdekoodin ohjelmia Windowsille yhdellä levyllä, jotta niiden asentaminen olisi mahdollisimman helppoa."
Week = "1x44"
Number = "44"
Alustat = ["Windows"]
Tagit = ["Aineisto","Ohjelmakokoelma"]
Type = "post"
Author = "Taleman"
Pageimage = "valo44-valocd.png"
+++


**VALO-CD sisältää runsaasti hyödyllisiä suomenkielisiä vapaita ja
avoimen lähdekoodin ohjelmia Windowsille yhdellä levyllä, jotta niiden
asentaminen olisi mahdollisimman helppoa.**

![ ](/images/valo44-valocd.png "valo44-valocd.png")

> Avoin lähdekoodi (engl. open source) tarkoittaa
> tietokoneohjelmien tuottamis- ja kehitysmenetelmiä, jotka tarjoavat
> käyttäjälle mahdollisuuden tutustua ohjelman lähdekoodiin ja muokata
> sitä omien tarpeidensa mukaisesti. Avoimen lähdekoodin periaatteisiin
> kuuluu myös oikeus käyttää ohjelmaa mihin tahansa ja kopioida ja
> levittää sekä alkuperäistä että muokattua versiota. Käytännössä avoin
> lähdekoodi tarkoittaa samaa asiaa kuin vapaat ohjelmistot, joista
> puhuttaessa halutaan usein painottaa ohjelmistokehityksen eettisiä
> ulottuvuuksia. Avoimesta lähdekoodista puhuttaessa huomio saattaa
> pikemminkin kiinnittyä vapaudesta ja avoimuudesta seuraaviin käytännön
> hyötyihin.

[--Wikipedia](http://fi.wikipedia.org/wiki/Avoin_lähdekoodi)

VALO-CD on koonnut paljon käytetyt vapaat ohjelmat kätevästi
asennettavaksi kokoelmaksi Windows-koneille. Linux-käyttäjät tosin
pääsevät vielä helpommalla, kun samat sovellukset ovat Linux-jakelun
omista jakeluvarastoista asennettavissa suoraan.

VALO-CD on tehnyt arvokasta työtä tekemällä sovellusten asentamisen
helpoksi. Kun Windowsissakin voi käyttää vapaita ohjelmia, on
mahdollista käyttää Linuxia helpommin, kun samat sovellukset ovat
saatavissa molemmille käyttöjärjestelmille.
{{% wrapper class="rightimage" %}}
![ ](/images/Valo-cd-tunnus.jpg "fig:valo-cd-tunnus.jpg")

Kuvan lähde: <br />
<http://www.valo-cd.fi/tiedotteet>
{{% /wrapper %}}
Kokoelmaan kuuluvat
sovellukset on lueteltu [projektin
sivulla](http://www.valo-cd.fi/ohjelmat). Huomattavimmat sovellukset
ovat [LibreOffice](http://www.valo-cd.fi/ilmainen_libreoffice) (eli
entinen OpenOffice.org), [Mozilla
Firefox](http://www.valo-cd.fi/ilmainen_firefox), [Mozilla
Thunderbird](http://www.valo-cd.fi/ilmainen_thunderbird),
[VLC-mediasoitin](http://www.valo-cd.fi/ilmainen_vlc),
[Gimp](http://www.valo-cd.fi/ilmainen_gimp),
[Inkscape](http://www.valo-cd.fi/ilmainen_inkscape),
[Scribus](http://www.valo-cd.fi/ilmainen_scribus) ja
[7-Zip](http://www.valo-cd.fi/ilmainen_7zip). Lisäksi erittäin kätevä on
[PDF-Creator](http://www.valo-cd.fi/ilmainen_pdfcreator), jonka avulla
mistä tahansa ohjelmasta jossa on tulostustoiminto voi tulostaa
PDF-tiedoston. PDF on kätevä lähetettäväksi sähköpostin liitteenä tai
vietäväksi taskussa muistitikulla paremman tulostimen ääreen. Yhteensä
sovelluksia on noin 22.

Kesällä 2008 toimintansa aloittanut VALO-CD-projekti on julkaissut uuden
VALO-CD:n kerran tai kaksi vuodessa. Uusin versio VALO-CD 7 julkaistiin 8.
huhtikuuta 2011. Tässä versiossa OpenOffice.Org-toimisto-ohjelmiston
tilalle on tullut LibreOffice. Projektin tarkoitus on edistää
tietotekniikan hyödyntämistä Suomessa ja levittää VALOa, eli vapaita ja
avoimen lähdekoodin ohjelmia, mikä auttaa monikertaistamaan
tietotekniikasta saatavan hyödyn.

Vapaiden ohjelmien lisäksi cd-levylle on koottu pdf-muotoisia oppaita
vapaisiin ohjelmiin liittyvistä aiheista. Mukana on muun muassa ohjeita
sähköpostin turvaamiseen GPG-salauksella, muita salaukseen liittyviä
oppaita, [FLOSS Manuals](FLOSS_Manuals "wikilink") -projektin tuottamia
oppaita levyllä olevien ohjelmien käyttämiseen sekä opetushallituksen,
oikeusministeriön ja valtionvarainministeriön julkaisemia ohjeita ja
suosituksia.

Kansainvälisen kiinnostuksen vuoksi VALO-CD:tä julkaiseva projekti alkoi
syksyllä 2010 valmistella levystä myös englanninkielistä versiota.
VALO-CD:n versiosta 7 julkaistiinkin [englanninkielinen
versio](http://www.valo-cd.org) 15.9.2011.

Sähköpostitiedotteita VALO-CD:n tulevien versioiden julkaisuista voi
tilata [projektin etusivulta](http://www.valo-cd.fi). Projektia voi
seurata myös usean sosiaalisen median palvelun, kuten
[Facebookin](http://www.facebook.com/pages/VALO-CD-Parhaat-vapaat-ohjelmat-Windowsille/76061677970),
kautta. VALO-CD:n kehittämiseen voi tulla mukaan [liittymällä projektin
sähköpostilistalle](http://www.valo-cd.fi/osallistu) ja kertomalla,
minkälaista apua olisi kykeneväinen tarjoamaan.

Kotisivu
:   <http://valo-cd.fi>

Lisenssi
:   [GNU GPL](GNU_GPL "wikilink") ja muita vapaita lisenssejä

Toimii seuraavilla alustoilla
:   Windows

Asennus
:   CD:tä on ollut jaossa vapaisiin ohjelmiin liittyvissä tapahtumissa,
    tai sen voi noutaa projektin kotisivulta ja kirjoittaa
    romppuaihiolle. Kotisivulta voi myös noutaa ohjelmat yksitellen
    asennettaviksi. Projektia voi tukea ostamalla valmiita CD-levyjä.

VALO-CD
:   Tämä on se VALO-CD josta aikaisemmissa Viikon VALOissa on usein
    ollut mainintaa.

Käyttöohjeet
:   CD:llä on mukana sovellusten käyttöohjeita suomeksi.

{{% wrapper class="psgallery" %}}
-   [ ](/images/valo-cd-1.png)
-   [ ](/images/Firefox-3-sovellusvalilehdet.png)
-   [ ](/images/stellarium-3.jpg)
-   [ ](/images/Inkscape-4.png)
-   [ ](/images/Vlc-1.png)
-   [ ](/images/pidgin-3-keskustelu.png)
-   [ ](/images/LibreOffice-Writer-3-tyylit.png)
-   [ ](/images/WinSCP-1.png)
{{% /wrapper %}}

*Teksti: Taleman* <br />
*kuvakaappaukset: pesasa*

{{% wrapper class="comments" %}}
Kommentit
---------

Linux teko tämäkin
:   Anonymous 30. Lokakuu 2011 - 12:06
:   FLUGhan palkitsi projektin vuoden Linux-tekijänä muistaakseni 2010.
    Vaikka projektin tuotos on Windows-softaa, valinta oli mielestäni
    perusteltu juuri porttiteorian kautta. On helppo siirttyä kokonaan
    vapaaseen systeemiin, kun sovellukset ovat jo tuttuja ja hyviksi havaittu. 

{{% /wrapper %}}
