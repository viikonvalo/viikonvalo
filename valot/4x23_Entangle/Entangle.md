+++
Date = "2014-05-31T21:00:00.000Z"
Title = "Entangle"
Description = "Entangle on vapaa ohjelma järjestelmäkameran etäkäyttöön."
Week = "4x23"
Number = "179"
Alustat = ["Linux"]
Tagit = ["Kuvat","Valokuvat"]
Type = "post"
Author = "Pesasa"
Pageimage = "valo179-entangle.png"
+++


**Entangle on vapaa ohjelma järjestelmäkameran etäkäyttöön.**

![ ](/images/valo179-entangle.png "fig:valo179-entangle.png")
Enntangle-ohjelmalla voi etäkäyttää (tether) tietokoneeseen johdolla
liitettyä järjestelmäkameraa. Ohjelman käyttö on helppoa. Ohjelman
tukema järjestelmäkamera liitetään tietokoneen USB-liittimeen,
käynnistetään ohjelma ja aloitetaan kuvien ottaminen. Ohjelmasta voi
säätää suurta osaa kameran asetuksista vähän kameran mallista riippuen.
Säädettäviä asetuksia ovat esimerkiksi aukko, valotusaika, ISO-arvo,
kuvan koko, valkotasapaino, tarkennusasetukset sekä salaman käyttö.
Otetut kuvat tallennetaan suoraan tietokoneelle ja ne tulevat näkyviin
tietokoneen näytölle. Kameran näkymän saa näkyviin tietokoneen ruudulla
myös esikatselukuvana ennen kuvan ottamista, jos käytettävä
järjestelmäkamera tukee tätä toimintoa. Ohjelmasta voi valita
kuvatiedostojen tallennusmuodon kameran tukemista tiedostomuodoista.
Näitä ovat tyypillisesti erilaisilla pakkaustasoilla tallennetut
JPEG-tiedostot sekä erityyppiset RAW-raakakuvamuodot.

Käyttöliittymä on hyvin yksinkertainen. Ikkunan vasemmassa reunassa ovat
säädettävät asetukset ja oikealla esikatselukuva tai jo otettu valokuva.
Kuvan alla on luettelo otetuista kuvista ja vasemmassa alakulmassa
otettua kuvaa kuvastava histogrammi. Kuvan ottaminen tapahtuu ikkunan
yläreunan palkissa olevaa laukaisunappulaa painamalla. Otettuja kuvia
voi tarkastella myös kokoruutuisessa esitysmuodossa ja kuvalistan kautta
voi valitun kuvan avata johonkin muuhun ohjelmaan käsiteltäväksi. Jotkin
Linux-työpöydät liittävät tietokoneeseen kytketyt kamerat
automaattisesti selattavaksi tiedostojärjestelmäksi. Tällaisessa
tapauksessa kamera täytyy "irrottaa" tiedostojärjestelmästä ennen kuin
Entangle voi käyttää sitä.

Kuvalistan pikkukuvan voi raahata myös irti listasta. Tällöin kuva
irtoaa erilliseksi leijuvaksi ikkunaksi, jota voi hiiren
ykköspainikkeella liikutella ja kakkospainikkeella suurentaa ja
pienentää. Tällä tavoin otettuja kuvia voi ottaa tarkasteltavaksi
rinnakkain. Irrotetun kuvan voi sulkea painamalla esc-näppäintä.

Tuettuina kameratyyppeinä tekijät suosittelevat Nikonin ja Canonin
digitaalisia järjestelmäkameroita, sillä niiden toiminnallisuudet ovat
monipuolisimpia ja niiden toimintaa on eniten testattu ohjelman
käyttämällä libgphoto2-kirjastolla. Ohjelma on toteutettu niin, että
siihen on mahdollista lisätä erilaisia lisäosia.

Kotisivu
:   <http://entangle-photo.org/>

Lisenssi
:   [GNU GPL](GNU_GPL) v3+

Toimii seuraavilla alustoilla
:   Linux

Asennus
:   Ohjelman voi asentaa kotisivulla olevien ohjeiden mukaan tai suoraan
    Linux-jakelun paketinhallinnan kautta.

{{% wrapper class="psgallery" %}}
-   [Entanglen perusnäkymä. Oikealla otettu kuva (tai
    live-esikatselukuva), vasemmalla asetukset ja alhaalla lista
    otetuista kuvista.](/images/entangle-1.jpg)
-   [Käytettävän kameran valinta, jos kamera on kytketty ohjelman
    käynnistämisen jälkeen tai jos yhdistettynä on useampia
    kameroita.](/images/entangle-2.jpg)
-   [Lisää asetuksia. Osa ei ole valittavissa tällä
    kameralla.](/images/entangle-3.jpg)
-   [Ohjelman asetuksia.](/images/entangle-4.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


