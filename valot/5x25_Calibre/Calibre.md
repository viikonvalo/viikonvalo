+++
Date = "2015-07-04T21:00:00.000Z"
Title = "Calibre"
Description = "Calibre on vapaa ohjelma e-kirjatiedostojen hallintaan, lukemiseen, siirtämiseen, muuntamiseen sekä muokkaamiseen."
Week = "5x25"
Number = "233"
Alustat = ["Linux","Windows","Mac OS X"]
Tagit = ["Kirjat","e-kirja","EPUB","PDF","Kindle"]
Type = "post"
Author = "Pesasa"
Pageimage = "valo233-calibre.png"
+++


**Calibre on vapaa ohjelma e-kirjatiedostojen hallintaan, lukemiseen, siirtämiseen, muuntamiseen sekä muokkaamiseen.**

![ ](/images/valo233-calibre.png "fig:valo233-calibre.png")
Calibre ylläpitää tietokantaa käyttäjän siihen lisäämistä sähköisistä kirjoista. Calibre luetteloi kirjat niiden metatietojen mukaan ja käyttäjä voi hakea ja selata kirjastoaan esimerkiksi kirjailijan, kirjan nimen, kielen, tiedostomuodon, avainsanojen taikka kirjalle annetun arvostelun mukaan. Ohjelmalla on myös helppoa muokata kirjojen metatietoja. Kirjoja voi lukea avaamalla ne suoraan ohjelman sisäänrakennettuun lukijaan tai ulkoiseen lukijaan. Esimerkiksi PDF-tiedostot voidaan avata vaikka [Okularilla](Okular).

Luetteloinnin lisäksi ohjelmalla voi synkronoida sähköisiä kirjoja ja niiden metatietoja Calibren kirjaston ja useiden erityyppisten lukulaitteiden välillä. Jos samasta kirjasta on käytettävissä useita eri tiedostomuotoja, Calibre osaa valita kyseiselle laitteelle parhaiten sopivan tai tarvittaessa muuntaa kirjoja tiedostomuodosta toiseen. Calibre tukee useita eri tiedostomuotoja, mukaan lukien EPUB, MOBI, AZW3 (Kindle), PDF, DJVU, HTML, DOCX ja ODT sekä monia muita.

Kirjoja Calibreen voi tuoda suoraan tiedostoina, lukijalaitteesta taikka useista verkkopalveluista. Calibren käyttöliittymässä on suoraan valinta "Get books", jota kautta voi valita jonkin lukuisista palveluista, joista kirjoja voi ladata taikka ostaa. Mukana ovat muiden muassa [Project Gutenberg](Project_Gutenberg), Amazonin kirjakauppa, Feedbooks, Google books ja Open Books. Palveluista löytyy sekä maksullisia että ilmaisia kirjoja.

Calibre sisältää myös työkalun kirjojen kirjoittamiseen ja muokkaamiseen EPUB- ja AZW3-muodoissa. Editori tarjoaa näkymän kirjan rakenteelliseen muokkaamiseen ja muotoiluun sekä esikatselunäkymän, jossa muutokset näkyvät reaaliaikaisesti.

Sähköisten kirjojen käsittelyn lisäksi Calibre sisältää työkalun, jolla käyttäjä voi noutaa Internetistä joidenkin verkkolehtien viimeisimmät uutiset ja paketoida ne e-kirjamuotoon. Näin päivän uutiset on helppo ottaa mukaan kevyellä ja vähävirtaisella e-kirjalukijalla luettavaksi. Valitettavasti verkkolehtien luettelosta löytyy vain yksi suomenkielinen lehti, Helsingin Sanomat, joka sekään ei toimi ilmeisesti nykyisin käytössä olevan maksumuurin takia.

Calibre sisältää myös sisäänrakennetun palvelimen, jonka käynnistämällä Calibren kirjastoon pääsee käsiksi verkon kautta www-selaimella. Calibren toiminta on myös automatisoitavissa, joten sen voi vaikka ajastaa hakemaan verkkolehdet kerran päivässä, muuntamaan ne EPUB-muotoon ja tarjoilemaan palvelimen avulla älypuhelimen ladattavaksi.

Kotisivu
:   <http://calibre-ebook.com/>

Lisenssi
:   [GNU GPL](GNU_GPL) v.3

Toimii seuraavilla alustoilla
:   Limux, Windows, Mac OS X

Asennus
:   Calibre on ladattavissa sen kotisivulta. Linux-järjestelmiin se on asennettavissa suoraan paketinhallinnan kautta.

{{% wrapper class="psgallery" %}}
-   [Calibren luettelo kaikista kirjaston kirjoista](/images/calibre-1.jpg)
-   [Kirjahaku Project Gutenbergista](/images/calibre-2.jpg)
-   [Project Gutenbergissa kirjoja on tarjolla useissa eri muodoissa.](/images/calibre-3.jpg)
-   [Calibren sisäänrakennettu lukija.](/images/calibre-4.jpg)
-   [Calibressa on tarjolla pitkä luettelo kauppoja, joista voi ostaa maksullisia tai ladata ilmaisia kirjoja.](/images/calibre-5.jpg)
-   [Feedbooksista löytyy sekä maksullisia että ilmaisia kirjoja.](/images/calibre-6.jpg)
-   [Calibren oma kirjamuokkain.](/images/calibre-7.jpg)
-   [Kirjojen muuntamista yhdestä tiedostomuodosta toiseen.](/images/calibre-8.jpg)
-   [Uutissivustojen uutisia voi ladata ja muuntaa e-kirjaksi välittömästi tai ajastettuna.](/images/calibre-9.jpg)
-   [Verkosta ladatut The Guardianin ja The Observerin uutiset e-kirjana](/images/calibre-10.jpg)
-   [Metatietoeditori](/images/calibre-11.jpg)
-   [Kirjakokoelman selaamista kansikuvanäkymällä](/images/calibre-12.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


