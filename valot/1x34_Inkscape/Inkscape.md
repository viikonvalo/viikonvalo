+++
Date = "2011-08-20T21:00:00.000Z"
Title = "Inkscape"
Description = "Inkscape on vapaa, avoimen lähdekoodin vektoripiirto-ohjelma, joka soveltuu niin harraste kuin ammattilaiskäyttöönkin."
Week = "1x34"
Number = "34"
Alustat = ["Linux","Windows","Mac OS X","FreeBSD","OpenBSD","NetBSD"]
Tagit = ["Vektoripiirto","Kuvat","Kaaviot","Toimisto"]
Type = "post"
Author = "pesasa"
Pageimage = "valo34-inkscape.png"
+++


**Inkscape on vapaa, avoimen lähdekoodin vektoripiirto-ohjelma, joka
soveltuu niin harraste kuin ammattilaiskäyttöönkin.**

![ ](/images/valo34-inkscape.png "fig:valo34-inkscape.png") Inkscape tukee useita
tiedostomuotoja ja on pienen totuttelun jälkeen näppärä käyttää.
Inkscapen oletustiedostomuoto on
[svg](http://fi.wikipedia.org/wiki/SVG), jota esimerkiksi Wikipedia
[suosittelee](http://en.wikipedia.org/wiki/Wikipedia:Preparing_images_for_upload#Use_SVG_over_PNG)
piirrosgrafiikan, kuten kaavioiden, logojen ja karttojen
tiedostomuodoksi.

Vektoripiirto-ohjelma
---------------------

Inkscape on vektoripiirto-ohjelma, eli sillä piirretyt kuvat koostuvat
pisteistä, niiden välillä kulkevista kaarista sekä näin muodostettujen
polkujen rajaamista pinnoista. Kuva muodostuu polkujen, pintojen,
tekstien sekä muiden objektien kokonaisuutena, kun ne näytetään oikeassa
järjestyksessä ja oikeilla paikoillaan. Objektit voivat olla vierekkäin
tai päällekkäin. Ne voivat olla myös osittain tai kokonaan läpinäkyviä
paljastaen niiden alla olevia toisia objekteja. Vektorigrafiikka
soveltuu erityisesti kaavioihin ja muihin piirroskuviin. Suuri osa [Open
Clip Art Libraryn](Open_Clip_Art_Library) leikekuvista onkin
piirretty Inkscapella. Wikipedian artikkeleilla voi tutustua tarkemmin
[vektorigrafiikan](http://fi.wikipedia.org/wiki/Vektorigrafiikka)
([pidempi artikkeli
englanniksi](http://en.wikipedia.org/wiki/Vector_graphics)) ja
[bittikarttagrafiikan](http://fi.wikipedia.org/wiki/Bittikarttagrafiikka)
([englanniksi](http://en.wikipedia.org/wiki/Raster_graphics)) eroihin.

Inkscape tukee useita tiedostomuotoja, joista sen omana,
luonnollisimpana tiedostomuotona, toimii svg. Inkscape onkin kehitetty
erityisesti [W3C](http://www.w3c.org/)-organisaation määrittelemän
XML-pohjaisen [svg](http://www.w3.org/Graphics/SVG/)-standardin
ympärille ja projektin tavoitteena on tuottaa mahdollisimman hyvin
svg-standardin toteuttava piirto-ohjelma. Useat nykyaikaiset
www-selaimet, kuten [Firefox](Firefox), Chrome, Opera ja
Safari, tukevat suoraan svg-tiedostoja. Myös Internet Explorer tukee
standardia versiosta 9 alkaen.

Muita usein tarvittuja tiedostomuotoja, joita Inkscape osaa avata ja
tallentaa ovat mm. eps, pdf sekä ai. Näiden lisäksi se tukee useita
muita tiedostomuotoja. Lisäksi Inkscapeen voi tuoda myös
bittikarttakuvia ja siitä voi tallentaa kuvia ja kuvan osia
bittikarttoina png-muotoon.

Inkscapesta löytyy myös "trace"-toiminto, jolla bittikarttakuvia voidaan
muuntaa vektorimuotoon. Toiminto etsii kuvasta väripintoja ja niiden
välisiä käyriä muodostaen niistä vektorigrafiikkaelementtejä. Toiminto
toimii erityisesti yksivärisillä ja jyrkkäkontrastisilla, esimerkiksi
mustavalkoisilla kuvilla, joissa on paljon jyrkkiä rajoja.

Käyttökohteita
--------------

Inkscapelle ja vektorigrafiikalle löytyy useita käyttökohteita niin
ammattilaisille kuin harrastajillekin. **Julkaisutoiminnassa**
vektorigrafiikan käyttö on perusteltua niin perinteisessä paperimediassa
kuin sähköisessäkin mediassa. Inkscapella luodut kaaviot, kartat,
kuvitukset sekä muu infografiikka ovat painovalmista ja korkealaatuista
materiaalia.

Muun muassa **julisteiden** ja **kansikuvien** tekoon Inkscape soveltuu
mainiosti. Toistaiseksi Inkscape tukee vain yhtä sivua per tiedosto,
joten monisivuiset painotyöt kannattaa tehdä jollain varsinaisella
taitto-ohjelmalla, kuten Scribuksella. Inkscapella luotuja kuvia voi
kuitenkin yleensä tuoda niihinkin esimerkiksi juuri kansikuvaksi tai
muuksi kuvitukseksi.

Sähköisessä julkaisemisessa taas Inkscape on erinomainen työkalu
esimerkiksi **www-graafikon** käyttöön. Www-sivuston suunnittelussa
Inkscapea käytetään usein ensivaiheessa sivuston taiton luonnosteluun ja
myöhemmin sivuston graafisten elementtien, kuten painonappien,
taustakuvien, luettelomerkkien sekä muun visuaalisen ulkoasun luomiseen.
Vielä tässä vaiheessa kaikki yleisesti käytetyt www-selaimet eivät tue
svg-kuvia riittävästi, jotta niitä voitaisiin käyttää suoraan
www-sivuilla. Siksi kuvat on web-käyttöön syytä muuntaa esimerkiksi
png-muotoon. Myös Viikon VALO -sivuston kuvitus on toteutettu tällä
tavoin. Tulevaisuudessa svg-tuen yleistyessä selaimissa on kuitenkin
mahdollista alkaa käyttää jopa interaktiivista vektorigrafiikkaa
esimerkiksi karttasovelluksissa.

**Tieteellisessä** toiminnassa monet mittalaitteet ja
laskentasovellukset tuottavat graafinsa jossain
vektorigrafiikkatiedostomuodossa. Inkscapen hyvä tuki usealle
tiedostomuodolle mahdollistaa tällaistenkin kuvien käsittelyn. Kuvin
voidaan lisätä otsikoita, taustakuvia, matemaattisia kaavoja ja niin
edelleen.

**Scrabbook-harrastajat** ovat myös löytäneet mielenkiintoisen käytön
Inkscapelle. Harrastuksessa toisinaan käytettävien
paperinleikkauslaitteiden ohjaamiseen käytetty Sure Cuts A Lot
-ohjelmisto osaa käyttää svg-tiedostoja ja monet ovatkin huomanneet
Inkscapen soveltuvan niiden luomiseen. Erityisesti Inkscapen
helppokäyttöinen "trace"-toiminto mahdollistaa kuvien tuonnin
SCAL-ohjelmistoon, kuten näytetään
[Youtube-videossa](http://www.youtube.com/watch?v=50KplQAcU64).

**Taiteelliset ihmiset** voivat käyttää Inkscapea myös ihan piirtämiseen
ja muuhun taiteen tekemiseen. Inkscapen ja piirtopöytä ovat erinomainen
yhdistelmä, sillä Inkscape tukee piirtopöytien paineentunnistusta ja sen
käyttö esimerkiksi kalligrafia-työkalun kanssa saa aikaan luonnollisen
näköistä jälkeä. Esimerkiksi sarjakuvan piirtämiseen Inkscape soveltuu
oikein hyvin.

Laajennokset
------------

Ohjelmointitaitoisille mielenkiintoinen ominaisuus Inkscapessa on sen
laajennettavuus valmiiksi asennetuilla, verkosta ladattavilla tai itse
tehdyillä lisäosilla ja suotimilla. Laajennoksia voidaan käyttää
Inkscapessa esimerkiksi erilaisten vääristymä-efektien luontiin,
kuvioiden satunnaistamiseen, fraktaalien piirtämiseen, matemaattisten
kaavojen luomiseen, uusien tiedostomuotojen avaamiseen ja tallennukseen
sekä moneen muuhun.

Laajennosten käyttöä varten Inkscapen asennuspaketeissa on joko mukana
tai suositeltuna riippuvuutena Python-tulkki. Esimerkiksi
Windows-versiossa on mukana minimaalinen Python-tulkki kun taas
Linux-jakeluissa käytetään paketinhallinnan kautta saatavaa täyttä
Python-asennusta. Pythonin sijasta laajennoksia voi ohjelmoida toki
millä tahansa muullakin ohjelmointikielellä. Laajennos toimii teknisesti
vain suodattimena, joka muuntaa putken kautta saamansa xml-muotoisen
tekstin halutulla tavalla ja palauttaa tuloksen samalla tavoin
Inkscapelle. Tällainen tekninen toteutus mahdollistaa samalla myös
laajennosten käytön itsenäisinä komentoriviohjelmina.

JessyInk
--------

Eräs hyvin mielenkiintoinen Inkscapen laajennos on
[JessyInk](http://code.google.com/p/jessyink/), joka mahdollistaa
svg-muotoisen esitysgrafiikan teon. JessyInkillä tehty esitys voi
sisältää sivujen vaihtojen ja vaiheittain paljastuvien elementtien
lisäksi erilaisia efektejä mukaan lukien katselualueen kierto sekä
zoomaus sisään ja ulos. JessyInkin toimintoihin voi tutustua
[malliesityksessä](files/JessyInk_1_5_5_showcase.svg).
Inkscapella ja JessyInk-laajennoksella tehdyn svg-esityksen voi avata
nykyaikaisella www-selaimella ja näyttää yleisölle. Tiedoston voi
halutessaan myös upottaa suoraan www-sivulle. Etuna tällaisella
esityksellä on, että esityksen katselemiseen ei tarvita tietokoneessa jo
todennäköisesti valmiiksi olevan www-selaimen lisäksi muuta
esitysgrafiikkaohjelmaa. Esitysten teko saattaa toki olla varsinkin
aluksi hieman työläämpää, koska käyttöliittymä ei ole täysin loppuun
asti hiottu.

Teknisesti JessyInk lisää svg-tiedostoon joukon Javascript-funktioita
joilla esityksen toiminnallisuus toteutetaan.

Kotisivu
:   <http://inkscape.org/>

Lisenssi
:   [GNU GPL](GNU_GPL) v.2

Toimii seuraavilla alustoilla
:   Linux, Windows, Mac OS X, FreeBSD, OpenBSD, NetBSD, ...

Asennus
:   Windows- ja Mac OS X -ympäristöihin asennuspaketit löytyvät
    ohjelmiston kotisivulta. Samoin ohjelman lähdekoodipaketit. Linux-
    ja BSD-versioihin Inkscape löytyy yleensä järjestelmän oman
    paketinhallinnan kautta.

VALO-CD
:   Inkscape löytyy myös
    [VALO-CD](http://www.valo-cd.fi/ilmainen_inkscape)-kokoelmasta.

Käyttöohjeita
-------------

-   Suomenkielinen käyttöopas löytyy
    [FLOSS-Manuals](http://fi-new.flossmanuals.net/inkscape/index)-sivustolta.
-   Ohjelma itse sisältää ohje-valikossaan joukon eritasoisia
    tutorialeja, jotka opastavat käyttäjää esimerkein, joita pääsee
    suoraan kokeilemaan.
-   [Heathenx](http://screencasters.heathenx.org/)-sivustolla on
    lukuisia screencast-tutorialeja, jotka opastavat Inkscapen
    käyttötekniikoita havainnollisesti askel kerrallaan käytännön
    esimerkein.
-   [Youtube](http://www.youtube.com)-sivustolla on myös lisää
    videotutorialeja.

{{% wrapper class="psgallery" %}}
-   [ ](/images/Inkscape-kayttoliittyma.png)
-   [ ](/images/Inkscape-1.png)
-   [ ](/images/Inkscape-2.png)
-   [ ](/images/Inkscape-3.png)
-   [ ](/images/Inkscape-4.png)
-   [ ](/images/Inkscape-5.png)
-   [ ](/images/Inkscape-6.png)
-   [ ](/images/Inkscape-7.png)
-   [ ](/images/Inkscape-8.png)
{{% /wrapper %}}

*Teksti: pesasa* <br />
*kuvakaappaukset: pesasa*

