+++
Date = "2014-06-28T21:00:00.000Z"
Title = "c:geo"
Description = "C:geo on avoimen lähdekoodin Android-sovellus geokätköilyyn."
Week = "4x27"
Number = "183"
Alustat = ["Android","SailfishOS"]
Tagit = ["gps","Navigointi"]
Type = "post"
Author = "Pesasa"
Pageimage = "valo183-cgeo.png"
+++


**C:geo on avoimen lähdekoodin Android-sovellus geokätköilyyn.**

![ ](/images/valo183-cgeo.png "fig:valo183-cgeo.png") C:geo on laitteen
GPS-toiminnallisuutta hyödyntävä Android-sovellus, joka hakee
verkkopalvelusta tiedot pyydettyä paikkaa lähimmistä geokätköistä ja
auttaa käyttäjää niiden etsimisessä ja löydetyksi merkitsemisessä.

> *[Geokätköily](http://fi.wikipedia.org/wiki/Geok%C3%A4tk%C3%B6ily)
> (engl. geocaching) on ulkoiluharrastus, jossa piilotetaan ja etsitään
> geokätköiksi kutsuttuja rasioita. Kätköjä etsitään
> GPS-satelliittipaikannuksen avulla, mutta laitteen käyttö ei ole
> välttämätöntä. Geokätkön koordinaatit ja muut tarpeelliset tiedot
> kätkön löytämiseksi ilmoitetaan kätkökuvauksessa, joka julkaistaan
> jollain harrastuksen Internet-sivustoista. Tyypillinen kätkö koostuu
> vedenpitävästä säiliöstä, ja sisällä olevasta lokikirjasta, johon
> kätkön löytäjät voivat lisätä nimensä sekä käyntipäivän.* (Wikipedia)

C:geo tukee oletuksena käytettävän geocaching.com-sivuston luettelemien
kätköjen lisäksi opencaching.de-sivustoa. Sivustojen tarjoamien
kätköluetteloiden ja muiden palveluiden, kuten löytömerkintöjen
tekemisen käyttäminen vaatii tunnuksen tekoa sivustolle. C:geon
aloitusnäkymässä voi valita muutaman perustoiminnallisuuden välillä.
Ensimmäisenä vaihtoehtona on "Live map", jolla voi selata kätköjä
suoraan kartalla. Toisena vaihtoehtona on "Nearby", joka antaa sen
hetkisen GPS-sijainnin mukaisesti luettelon lähimmistä kätköistä, niiden
etäisyyksistä sekä suunnista. "Stored"-vaihtoehto antaa luettelon
käyttäjän itselleen muistiin merkitsemistä kätköistä.
"Search"-toiminnolla kätköjä voi hakea tietokannasta erilaisin
hakukriteerein, kuten koordinaattien, osoitteen, kätkön geo-koodin tai
hakusanan avulla. "Any destination" puolestaan antaa syöttää kohteen
koordinaatit suoraan, jonka jälkeen ohjelma antaa kulkuohjeet suuntana
ja etäisyytenä nykyisestä paikasta. Aloitusnäkymän viimeinen valinta
toimii suodattimena, jolla voi rajoittaa hakuja joko kaikkiin tai vain
tietyn tyyppisiin geokätköihin.

Lähimpien kätköjen listassa näkyy kätkön nimen lisäksi sen tunnus,
tiedot haastavuusluokittelu, kätkön koko, sen tyyppi kuvakkeena,
etäisyys sekä suunta nuolella esitettynä. Kätkön valitsemalla esiin
tulee näkymä, jossa kerrotaan tarkemmat tiedot kyseisestä kätköstä.
Tarkemmissa tiedoissa on muun muassa karttakuva kätkön sijainnista,
kätkön lyhyt ja pitkä kuvaus sekä lokikirjamerkinnät. Karttakuvaa
klikkaamalla voi pyytää sovellusta esimerkiksi näyttämään kätkön
suuremmalla kartalla tai kätkölle opastavan kompassin. Löydetyn tai
löytämättä jääneen geokätkön voi kirjata suoraan ohjelman kautta,
jolloin ei tarvitse erikseen vierailla sivustolla jälkikäteen
tietokoneella.

Live-kartta puolestaan antaa nähtäville kaikki valitulla kartta-alueella
olevat geokätköt tyypin mukaisina kuvakkeina, joita koskettamalla saa
nähtäville tarkemmat tiedot kyseisestä kätköstä. Ohjelman monipuolisilla
asetuksilla ohjelmaa saa jonkin verran kustomoitua oman mielen mukaan.
Asetuksista voi valita myös esimerkiksi käytettävät karttapohjat.
Tarjolla ovat vaihtoehtoina Googlen kartta- ja satelliittipohjat sekä
[OpenStreetMap](OpenStreetMap)-sivuston Mapnik- ja
Cyclemap-pohjat (pyöräkartta) sekä OpenStreetMap-sivustolta ladattavat
offline-kartat.

Kotisivu
:   <http://www.cgeo.org/>
:   [F-Droid](https://f-droid.org/repository/browse/?fdfilter=c:geo&fdid=cgeo.geocaching)
:   [Google
    Play](https://play.google.com/store/apps/details?id=cgeo.geocaching&hl=en)

Lisenssi
:   [Apache 2](https://www.gnu.org/licenses/license-list.html#apache2)

Toimii seuraavilla alustoilla
:   Android, SailfishOS

Asennus
:   Ohjelma on asennettavissa [F-Droid](F-Droid "wikilink"):illa tai
    Googlen Play-kaupasta.

Lisää tietoa
:   [Geokätköilystä](http://www.geocache.fi/)
:   [Sähköinen opas ohjelman
    käyttöön](http://appmanualreader.sourceforge.net/manuals/cgeo/cgeo-help-en.html)
    (englanniksi)

{{% wrapper class="psgallery" %}}
-   [Aloitusnäkymä](/images/cgeo-1.jpg)
-   [Lähimmät geokätköt](/images/cgeo-2.jpg)
-   [Geokätkön tarkemmat tiedot](/images/cgeo-3.jpg)
-   [Kätkön pitkä kuvaus](/images/cgeo-4.jpg)
-   [Kätkölle voi navigoida vaikka käyttäen karttaa tai suoraan suunnan
    ja etäisyyden näyttävää kompassia.](/images/cgeo-5.jpg)
-   [Kätkö on kompassin näyttämässä suunnassa kerrotulla
    etäisyydellä.](/images/cgeo-6.jpg)
-   [Kartalla näkyvän alueen kätöt niiden tyyppien mukaan
    merkittyinä.](/images/cgeo-7.jpg)
-   [Kartalta valitun kätkön tiedot.](/images/cgeo-8.jpg)
-   [Hakutoiminto toimii monilla eri
    hakukriteereillä.](/images/cgeo-9.jpg)
-   [Asetuksiin syötetään geocaching.com-sivuston
    tunnukset.](/images/cgeo-10.jpg)
-   [Monia muita asetuksia.](/images/cgeo-11.jpg)
-   [Karttapohjina on tarjolla Googlen omat kartat tai
    OpenStreetMap-projektin karttapohjat.](/images/cgeo-12.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


