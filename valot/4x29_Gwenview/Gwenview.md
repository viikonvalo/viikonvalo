+++
Date = "2014-07-12T21:00:00.000Z"
Title = "Gwenview"
Description = "Gwenview on monipuolinen ja kätevä kuvankatseluohjelma."
Week = "4x29"
Number = "185"
Alustat = ["Linux","FreeBSD","OpenBSD","NetBSD"]
Tagit = ["Kuvat","Valokuvat"]
Type = "post"
Author = "Pesasa"
Pageimage = "valo185-gwenview.png"
+++


**Gwenview on monipuolinen ja kätevä kuvankatseluohjelma.**

![ ](/images/valo185-gwenview.png "fig:valo185-gwenview.png") Gwenview on
kuvankatseluohjelma, jota käytetään oletuksena KDE-työpöydän yhteydessä.
Gwenview osaa näyttää lukuisissa eri tallennusmuodoissa olevia kuvia. Se
osaa myös tehdä yksinkertaisia muokkaustoimintoja, kuten kuvien kierrot,
peilaukset, rajaukset ja skaalaukset sekä punasilmäisyyden poistot.
Lisäksi siihen on saatavilla monia lisäosia (plugin), joilla sen
toiminnallisuutta voi laajentaa. Gwenviewiä voi käyttää joko
yksittäisten kuvien satunnaiseen katseluun taikka
tiedostojärjestelmäpohjaisen kuva-arkiston ylläpitoon.

Gwenviewin ensimmäisenä näkymänä kotinäkymä, jossa ovat valittavissa
viimeisimmäksi selatut hakemistot ja osoitteet sekä KDE:n muistissa
olevat kirjanmerkityt paikat. Muita näkymiä ovat selaustila ja
kuvanäkymä, jotka voivat olla myös kokoruututilassa. Selausnäkymässä
voidaan selata tiedostojärjestelmää kansiorakenteen mukaan, jolloin
Gwenview näyttää tunnistamansa kuvatiedostot esikatselukuvina.
Tiedostoja voi raahata selausnäkymään ja siitä pois muihin ohjelmiin. Se
toimii muiltakin osin kuin erityisesti kuvien esittämiseen erikoistunut
tiedostoselain. Kuvaa napauttamalla siirrytään kuvatilaan, jolloin
Gwenview näyttää yksittäisen kuvan. Kuvaa voidaan zoomata lähemmäs ja
kauemmas ctrl-näppäimen ja hiiren rullan yhdistelmällä sekä vaihtaa
ikkunaan sovitetun ja täysikokoisen koon välillä rullaa napsauttamalla.
Kaksoisnapautuksella voidaan puolestaan siirtyä kokoruututilaan, jota
voi käyttää esimerkiksi kuvaesitysten pitämiseen.

Kuten muissakin KDE-ohjelmissa tiedostojen käsittely ei rajoitu
pelkästään paikallisessa tiedostojärjestelmässä oleviin kuviin ja
kansioihin vaan Gwenviewillä on mahdollista selata kuvia myös verkon yli
esimerkiksi Samba-yhteyden
([SMB](http://en.wikipedia.org/wiki/Server_Message_Block)) tai
ssh-yhteyden kautta
([SFTP](http://en.wikipedia.org/wiki/SSH_File_Transfer_Protocol)).
Samoin kuvia voi tarkastella vaikka kamerasta tai puhelimesta PTP- tai
MTP-yhteyksien kautta ([Picture Transfer
Protocol](http://en.wikipedia.org/wiki/Picture_Transfer_Protocol),
[Media Transfer
Protocol](http://en.wikipedia.org/wiki/Media_Transfer_Protocol)).

Selaus- ja kuvanäkymien vasemman reunan sivupalkissa on kolme
välilehteä, joissa ovat saatavilla hakemistopuu, kuvan tiedot sekä
muutamia yleisimpiä operaatioita, kuten kierrot ja skaalaukset.
Monimutkaisempia operaatioita kuville voi suorittaa joko käyttämällä
erikseen asennettavia lisäosia tai avaamalla kuva sitä hiiren oikealla
napilla klikkaamalla esiin tulevan valikon kautta jollain varsinaisella
kuvankäsittelyohjelmalla, kuten [GIMP](GIMP),
[Pinta](Pinta) tai Krita. Lisäosina Gwenviewiin on saatavissa
useita toiminnallisuuksia. Niillä voi esimerkiksi muokata kuvia tai
niiden metatietoja taikka rakentaa kuvista kollaaseja, kalentereita tai
panoraamanäkymiä. Lisäosina on myös tuonti- ja vientitoimintoja (import,
export), joilla kuvia voidaan hakea tai lähettää esimerkiksi sosiaalisen
median palveluihin tai sähköpostina. Lisäksi lisäosissa on myös joukko
työkaluja, joilla voi tehdä tiettyjä samanlaisia toimintoja, kuten koon
muuttaminen tai värien ja efektien soveltaminen, suurelle joukolle kuvia
sarjatyönä.

Kotisivu
:   <http://gwenview.sourceforge.net/>

Lisenssi
:   [GNU GPL](GNU_GPL) v.2

Toimii seuraavilla alustoilla
:   Linux, FreeBSD, OpenBSD, NetBSD

Asennus
:   Ohjelma on asennettavissa jakelun omista pakettilähteistä.

{{% wrapper class="psgallery" %}}
-   [Ohjelman kotinäkymä, jossa näkyvät viimeisimmäksi käytetyt kansiot
    ja kirjanmerkit.](/images/gwenview-1.jpg)
-   [Selausnäkymä, joka näyttää kansiossa olevat kuvat esikatselukuvina.
    Esikatselukuvien koko on skaalattavissa ikkunan oikeasta
    alakulmasta.](/images/gwenview-2.jpg)
-   [Kuvan metatiedot.](/images/gwenview-3.jpg)
-   [Kuvien selaamista smb-yhteyden kautta.](/images/gwenview-4.jpg)
-   [Kuvanäkymä.](/images/gwenview-5.jpg)
-   [Kuvanäkymä kokoruututilassa.](/images/gwenview-6.jpg)
-   [Selausnäkymä kokoruututilassa.](/images/gwenview-7.jpg)
-   [Hiiren oikealla napilla tulee esiin normaali KDE:n
    tiedostohallinnan valikko, jota kautta kuvan voi avata jossain
    toisessa ohjelmassa.](/images/gwenview-8.jpg)
-   [Kalenterinluontilisäosa tekee valituista kuvista
    kalenterin.](/images/gwenview-9.jpg)
-   [Photo Layout Editor, jolla voi valituista kuvista koostaa kollaasin
    esimerkiksi tulostamista varten.](/images/gwenview-10.jpg)
-   [Share-valikossa näkyvät ohjelmaan asennetut
    vientilisäosat.](/images/gwenview-11.jpg)
-   [Valittujen kuvien vienti sähköpostilla antaa valita käytetyn
    sähköpostiohjelman sekä pienentää kuvien kokoa
    tarvittaessa.](/images/gwenview-12.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


