+++
Date = "2011-02-05T22:00:00.000Z"
Title = "Debian GNU/Linux 6.0"
Description = "Koodinimi Squeeze on 24 kuukauden kehitystyön tulos: Debian GNU/Linux -käyttöjärjestelmän versio 6.0."
Week = "1x06"
Number = "6"
Alustat = []
Tagit = ["Käyttöjärjestelmä"]
Type = "post"
Author = "Taleman"
Pageimage = "valo6-Debian.png"
+++

**Koodinimi Squeeze on 24 kuukauden kehitystyön tulos: Debian GNU/Linux
-käyttöjärjestelmän versio 6.0.**

![ ](/images/valo6-Debian.png "fig:Valo6-Debian.png") Linux-jakelu Debian on taas
entistä parempi; järjestelmä käynnistyy nopeammin kun käynnistyskriptejä
ajetaan rinnakkain; toimintaa miniläppäreissä parantaa KDE Plasma
Netbook -työpöytäympäristö; uudemmat versiot sovelluksista; uusia
sovelluksia kuten
[Chromium-selain](http://packages.debian.org/squeeze/chromium-browser),
verkkopalveluiden valvontajärjestelmä
[Icinga](http://packages.debian.org/squeeze/icinga), yhteensä noin 10000
uutta asennuspakettia. Yli 29000
[asennuspaketista](http://www.debian.org/distrib/packages) löytyy
jokaiselle jotakin.

Debian on vapaaehtoistyönä tehty jakelu, kehitystyö ei ole kytköksissä
mihinkään yritykseen tai yksittäiseen ohjelmatoimittajaan.
Debian-projekti on julkaissut [vapaiden ohjelmien
ohjeiston](http://fi.wikipedia.org/wiki/Debianin_vapaiden_ohjelmistojen_ohjeisto)
määrittämään mitkä ohjelmistot ovat vapaita. Debian on laatinut myös
[yhteisösopimuksen](http://www.debian.org/social_contract.fi.html)
vapaiden ohjelmien yhteisön kanssa määrittämään mitä sitoumuksia
projekti noudattaa. Debiania on käytetty useiden jakeluhaarojen pohjana,
muiden muassa [Knoppix](http://www.knopper.net/knoppix/) ja
[Ubuntu](http://ubuntu-fi.org/) pohjautuvat Debianiin. Debian soveltuu
työpöytäkäyttöön, palvelinkoneelle, miniläppäriin jne. Debian on alusta
lähtien painottanut julkaisun vakaata toimintaa ja seuraavaan versioon
päivittämisen helppoutta. Uusi versio julkaistaankin vasta, kun sen
luotettavasta toiminnasta on varmistuttu riittävän pitkän testausvaiheen
aikana, versioiden väliä on saattanut olla yli kaksikin vuotta.

{{% wrapper class="leftimage" %}}
[![Debianin logo](/images/Debian-Openlogo-nd.png "fig:Debian-Openlogo-nd.png")](https://www.debian.org/)
{{% /wrapper %}}
Ensimmäistä
kertaa Debianissa on mukana muu kuin Linux-ydin, kun *esittelyversiot*
FreeBSD-ytimestä ovat mukana i386:lle ja amd64:lle, siis 32-bittisille
ja 64-bittisille PC-koneille. Linux-ytimessäkään ei enää ole suljettua
koodia olevia laitetiedostoja, ne siirrettiin Debianin non-free
-jakeluun.

Debian on vanhimpia Linux-jakeluita, projekti on perustettu vuonna 1993.
Edellinen versio Lenny, eli versio 5.0, julkaistiin kaksi vuotta sitten
14. helmikuuta 2009.

Debiania on pidetty vaikeana asentaa, mutta **graafinen asennin** on
ollut käytettävissä jo vuodesta 2009 alkaen. Debian GNU/Linux voidaan
asentaa useilta **eri asennusmedioilta** kuten DVD:ltä, CD:ltä,
USB-muisteilta ja levykkeiltä tai suoraan verkosta. Debiania on moitittu
myös sovellusten vanhoista versioista, aina ei ole julkaisuhetkelläkään
mukana sovelluksen uusin versio vaan luotettavasti toimivaksi todettu
vanhempi versio, lisäksi pitkä julkaisusykli vanhentaa. Syyskuusta 2010
alkaen on [Debian Backports](http://backports.debian.org/) ollut
virallisestikin Debianin osa, sieltä saa uudempia versioita
valikoiduista sovelluksista. [Debian
Volatile](http://www.debian.org/volatile/):n kautta saa päivittäin
muuttuvia asennuspaketteja kuten virustorjuntaohjelmiston
tunnistetietoja. **Multimediatukea** saa parannettua **epävapailla**
osilla lisäämällä [Debian Multimedia](http://debian-multimedia.org/):n
käytettäviin pakettivarastoihin.

Debianin kehitystyökin tehdään avoimesti,
[vikailmoitukset](http://www.debian.org/Bugs/) ja
[sähköpostilistat](http://lists.debian.org/) ovat julkisia. Myös
sähköpostilistojen arkistot ovat kaikkien saatavilla. Ainoa poikkeus on
sähköpostilista debian-private, jota pääsevät lukemaan vain
[Debian-kehittäjät](http://www.debian.org/devel/join/index.fi.html),
jotta kehittäjät voivat ilmoittaa muille olevansa seuraavat kaksi
viikkoa matkoilla *ilmoittamatta samalla murtovarkaille* mistä asunnosta
voi noutaa arvotavarat pois. Lisäksi IRC-kanava \#debian-private vaatii
salasanan, tällöin on paikka jossa ei-julkisista Debian-asioista voidaan
keskustella nopeammin kuin sähköpostilistalla.


Kotisivu
:   <http://www.debian.org/>

Lisenssi
:   Sisältää useilla vapailla lisensseillä lisensoituja ohjelmia.

Toimii seuraavilla alustoilla
:   Kämmentietokoneista supertietokoneisiin, 9 tuettua
    laitearkkitehtuuria

Asennus
:   Asennustaltiot noudettavista
    [kotisivulta](http://www.de.debian.org/CD/), pikapuolin on myös
    mahdollista tilata [maksulliset CD:t tai
    DVD:t](http://www.de.debian.org/CD/vendors/).

### Käyttöohjeet

Käyttöohjeita löytyy [kotisivuilta](http://www.debian.org/doc/) ja
muualtakin Internetistä.
[Asennusohje](http://www.debian.org/releases/stable/installmanual)
löytyy useilla kielillä HTML, PDF ja tekstitiedostona.

{{% wrapper class="psgallery" %}}
* [Oletustyöpöytä](/images/Squeeze-1.png)
* [Uusi Chromium-selain](/images/Squeeze-Chromium-selain.png)
* [Sovellusvalikoimasta asennetaan lisää ohjelmia](/images/Squeeze-sovellusvalikoima.png)
* [DVD-elokuvatkin näkyvät ja kuuluvat](/images/Squeeze-elokuvasoitin.png)
{{% /wrapper %}}

*Teksti: Taleman* <br />
*kuvakaappaukset: Taleman*

### Lisätietoa

-   [Wikipedian Debian-artikkeli](http://fi.wikipedia.org/wiki/Debian)
-   [Julkistusmuistio](http://www.debian.org/releases/stable/releasenotes)
-   [Debianin sähköpostilistat](http://lists.debian.org/)
-   [Shapado-instanssi kysymyksille ja vastauksille
    Debianista](http://ask.debian.net).
    [Shapadossa](http://en.wikipedia.org/wiki/Shapado) webbisivulle
    kirjoitetaan kysymys, rekisteröityneet käyttäjät voivat kirjoittaa
    vastauksen tai äänestämällä vastausta hyväksi tai huonoksi vaikuttaa
    vastauksen pisteytykseen.


