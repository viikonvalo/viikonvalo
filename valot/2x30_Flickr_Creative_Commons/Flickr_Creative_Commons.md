+++
Date = "2012-07-21T21:00:00.000Z"
Title = "Flickr: Creative Commons"
Description = "Flickr-kuvanjakopalvelu sisältää paljon käyttäjien Creative Commons -lisensseillä jakamia kuvia."
Week = "2x30"
Number = "82"
Alustat = ["Kaikki alustat"]
Tagit = ["Kuvat","Aineisto"]
Type = "post"
Author = "Pesasa"
Pageimage = "valo82-flickr_creative_commons.png"
+++


**Flickr-kuvanjakopalvelu sisältää paljon käyttäjien Creative Commons
-lisensseillä jakamia kuvia.**

![ ](/images/valo82-flickr_creative_commons.png "fig:valo82-flickr_creative_commons.png")
Yahoo!:n omistamassa [Flickr](http://www.flickr.com)-kuvanjakopalvelussa
käyttäjät voivat jakaa kuviaan maailmalle. Oletuksena kuville merkitään
tekijänoikeustiedoksi "All rights reserved", eli silloin kuvan tekijä ei
luovu mistään oikeuksistaan julkaistessaan sen. Kuvan palveluun lataavan
käyttäjän on kuitenkin mahdollista vaihtaa kuvan lisenssiksi jokin
tarjolla olevista kuudesta [Creative
Commons](http://creativecommons.org) -lisenssistä. Tällöin käyttäjä
antaa muille luvan käyttää kuvaansa kyseisen lisenssin sallimin ehdoin.
Näin kuvan uudelleenkäyttö on mahdollista kysymättä erikseen lupaa
oikeuksien omistajalta, sillä lupa on jo etukäteen myönnetty. Tällöin
kuvasivun oikeaan reunaan tulee lisenssin kohdalle normaalin "All rights
reserved" -tekstin tilalle teksti "Some rights reserved" sekä kyseistä
lisenssiä kuvaavat symbolit.

Tarjolla olevat Creative Commons -lisenssit ovat:

-   Attribution Creative Commons
-   Attribution-ShareAlike Creative Commons
-   Attribution-NonCommercial-ShareAlike Creative Commons
-   Attribution-NonCommercial Creative Commons
-   Attribution-NonCommercial-NoDerivs Creative Commons
-   Attribution-NoDerivs Creative Commons

Suomeksi näiden lisenssien nimet ovat:

-   Nimeä
-   Nimeä-Tarttuva
-   Nimeä-Epäkaupallinen-Tarttuva
-   Nimeä-Epäkaupallinen
-   Nimeä-Ei muutoksia-Epäkaupallinen
-   Nimeä-Ei muutoksia

Lisenssit ovat yhdistelmiä neljästä eri ominaisuudesta:

Nimeä
:   Alkuperäisen tekijän nimi on mainittava edelleen jaettaessa tai
    julkaistaessa.

Tarttuva
:   Edelleen jaettu teos on jaettava tai julkaistava samalla lisenssillä
    kuin alkuperäinen teos.

Epäkaupallinen
:   Teosta ei saa käyttää kaupallisiin tarkoituksiin, eli esimerkiksi
    osana omaa myytävää tuotetta.

Ei muutoksia
:   Alkuperäinen tekijä kieltää muutosten tekemisen teokseen.

Lisensseistä **Nimeä** ja **Nimeä-Tarttuva** lasketaan vapaiksi
lisensseiksi, eli niillä lisensoidut teokset ovat VALOa, sillä ne eivät
rajoita teoksen käyttöä. Niillä julkaistuja teoksia saa käyttää myös
kaupallisiin tarkoituksiin ja niitä saa muokata tai käyttää osana uutta
teosta. Loput neljä ovat muuten vain hieman hyödyllisempiä kuin
tavallinen "kaikki oikeudet pidätetään" -vaihtoehto. Ne antavat edes
jotain oikeuksia jatkokäyttöön.

Flickr-palvelussa on oma osionsa Creative Commons -lisensoiduille
kuville. Tähän osioon pääsee suoraan osoitteella
<http://www.flickr.com/creativecommons/>
tai melkein miltä tahansa Flickr-sivulta yläreunan
"Explore"-pudotusvalikosta kohdasta "Creative Commons". Tällä sivulla on
kunkin kuuden lisenssin alla lueteltuna muutama satunnainen
esimerkkikuva sekä linkki, jonka takaa löytyy lisää samalla lisenssillä
lisensoituja kuvia sivutettuna uutuusjärjestyksessä. Tällä sivulla
olevalla hakukentällä voi hakea lisää samalla lisenssillä julkaistuja
kuvia haluamillaan hakusanoilla. Tulokset näytetään, kuten normaalissa
Flickr-haussa, mutta hakutuloksiin on sovellettu lisenssin mukaista
suodatinta. Creative Commons -lisensoituja kuvia voi etsiä myös
Flickr-sivuston laajennetulla (*advanced*) haulla ruksimalla
hakuehdoista, että etsitään vain CC-lisensoitua sisältöä ja tarvittaessa
tarkentamalla, halutaanko myös lupa kaupalliseen käyttöön tai
muokkaamiseen.

Kuvasivulla kuva näytetään todennäköisesti alkuperäistä pienemmässä
koossa ja suuremman version kuvasta saa ladattua itselleen valitsemalla
kuvan yläpuolelta "Actions"-valikosta kohta "View all sizes".

CC-lisensoidun sisällön lisäksi Flickr-sivustolla on mielenkiintoinen
osio nimeltä [**The Commons**](http://www.flickr.com/commons/).
Kokoelmaan on julkaistu historiallisia kuva-aarteita useiden julkisten
organisaatioiden arkistoista. Kokoelma alkoi Flickr-sivuston ja
Yhdysvaltain kongressin kirjaston yhteisprojektina ja on sittemmin
laajentunut kattamaan useita muita kulttuuriperintöä vaalivia
organisaatioita. Sen tarkoituksena on tarjota helppo pääsy julkisten
laitosten kuvakokoelmiin ja lisätä yleisön tietoa. Kokoelman kuvien
lisenssitiedoiksi on merkitty: **"no known copyright restrictions"**,
eli **"ei tiedossa olevia tekijänoikeusrajoituksia"**. Tämä tarkoittaa,
että kuva on jotain seuraavista:

-   Materiaalin tekijänoikeus on umpeutunut ja se on siksi julkista
    omaisuutta (*public domain*);
-   Materiaali on jostain muusta syystä siirtynyt julkiseksi
    omaisuudeksi;
-   Julkaiseva organisaatio omistaa tekijänoikeudet eikä ole
    kiinnostunut kontrolloimaan käyttöä; tai
-   Julkaisevalla organisaatiolla on riittävät lailliset oikeudet antaa
    lupa käyttää materiaalia rajoituksetta.

Tarkemmin tietoa *The Commons* -kokoelman materiaalin käytöstä
osoitteesta:
<http://www.flickr.com/commons/usage/> .
Kuvien julkaisemisen lisäksi *The Commons* -projekti kerää
Flickr-palvelun käyttäjiltä kuviin tageja ja kommentteja, joilla on
tarkoitus saada lisää tietoa kuvien esittämistä sisällöistä.

Kuvien käytön lisäksi on tietenkin suositeltavaa myös osallistua
valikoiman kartuttamiseen julkaisemalla omia kuvia mahdollisimman
vapaalla lisenssillä. Hyvä kuva voi aina hyödyttää jotakuta.

Kotisivu
:   <http://www.flickr.com/creativecommons/>
:   <http://www.flickr.com/commons>

Lisenssi
:   [Creative Commons](http://creativecommons.org/) -lisenssejä

Toimii seuraavilla alustoilla
:   Kaikki alustat

{{% wrapper class="psgallery" %}}
-   [Lisenssin valinta, kun käyttäjä lataa kuvia
    Flickr-palveluun.](/images/flickr-1.png)
-   [CC-lisensoidun kuvan lisenssin kohdalla lukee "Some rights
    reserved" ja tekstin edessä ovat lisenssin ominaisuuksien symbolit.
    Nämä ovat myös linkkejä lisenssin kuvauksiin
    creativecommons.org-sivustolla.](/images/flickr-2.jpg)
-   [Creative Commons -osio löytyy
    "Explore"-valikosta.](/images/flickr-3.jpg)
-   [Creative Commons -osion etusivulla on muutama esimerkkikuva
    kullakin lisenssillä julkaistusta materiaalista ja lyhyet kuvaukset
    lisenssien ominaisuuksista.](/images/flickr-4.jpg)
-   [Kullakin lisenssillä julkaistua materiaalia voi joko selata
    aikajärjestyksessä tai etsiä sanahaulla.](/images/flickr-5.jpg)
-   [Sanahaku suodattaa hakutulokset valitun lisenssin
    mukaan.](/images/flickr-6.jpg)
-   [Myös Flickr-palvelun laajennettua hakua voi käyttää rajaamalla
    hakutulokset CC-lisensoituihin materiaaleihin halutuilla
    ominaisuuksilla.](/images/flickr-7.jpg)
-   [Laajennetun haun hakutuloksia.](/images/flickr-8.jpg)
-   [Hakutuloksista voi tarkastella niiden ominaisuuksia lähemmin.
    Kuvassa "Nimeä-Tarttuva"-lisenssillä julkaistu
    kuva.](/images/flickr-9.jpg)
-   [Sivuston "The Commons" -kokoelman etusivu.](/images/flickr-10.jpg)
-   [Sanalla "Titanic" tehty haku "The Commons"
    -kokoelmasta.](/images/flickr-11.jpg)
-   ["The Commons" -kokoelman kuva, sen tiedot sekä kuvaan lisättyjä
    tageja.](/images/flickr-12.jpg)
-   [Kuvan kaikki koot löytyvät "Actions"-valikon
    takaa.](/images/flickr-13.jpg)
-   [Kuvan kaikki tarjolla olevat koot.](/images/flickr-14.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*

