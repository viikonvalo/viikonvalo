+++
Date = "2013-01-19T22:00:00.000Z"
Title = "Avoin Elämä"
Description = "\"Avoin Elämä: Näin toimii Open Source\" on avoin kirja, joka kertoo avoimen lähdekoodin yhteisöjen ja järjestelmien toimintatavoista sekä taustoista."
Week = "3x04"
Number = "108"
Alustat = []
Tagit = ["Kirja"]
Type = "post"
Author = "Pesasa"
Pageimage = "valo108-avoin_elama.png"
+++


**"Avoin Elämä: Näin toimii Open Source" on avoin kirja, joka kertoo
avoimen lähdekoodin yhteisöjen ja järjestelmien toimintatavoista sekä
taustoista.**

![ ](/images/valo108-avoin_elama.png "fig:valo108-avoin elama.png") Avoin Elämä
-kirja on Henrik Ingon kirjoittama vuonna 2005 julkaistu avoimen
lähdekoodin periaatteiden mukaisesti julkaistu kirja avoimesta
lähdekoodista. Kirja ja sen muokattavissa oleva raakamateriaali on
ladattavissa sen kotisivuilta. Kirjan voi myös
[ostaa](http://avoinelama.fi/osta.php) painettuna. Kirja valottaa
avoimen lähdekoodin projektien periaatteita, toimintatapoja ja taustoja
sekä pohtii samojen menetelmien ja arvojen soveltamista muuhunkin kuin
ohjelmointiin. Kirja aloittaa pohtimalla ihmisten usein vaistomaistakin
halua nostaa osaamisensa ja omistamiensa asioiden arvoa pihtaamalla
niitä. Kirjoittaja vertaa jakamisen antamia mahdollisuuksia pihtaamisen
vaikutuksiin. Kirja herättää kysymyksen: "Mitä hyötyä on kaikista niistä
pihdatuista tiedoista, taidoista ja materiaaleista, joista kukaan ei
koskaan pääse hyötymään vain sen takia, ettei niiden omistaja halua
kenenkään hyötyvän niistä ilmaiseksi?"

> "*Ovatko ranskalaiset maanviljelijät hyypiöitä? Nörtitkö rohkeita?
> Laiskuus on hyvä asia? Miksi Stephen King jätti jännärin viimeisen
> luvun kirjoittamatta? Mitkä bisnesmallit selvisivät hengissä
> internet-kuplan puhjettua? Muurahaiset sähläävät ja Harry Potterista
> taiotaan saksalainen ja monta muuta mielenkiintoista ja opettavaista
> tarinaa.*" — kirjan takakansi

Kirjoittaja esittelee, miten avoimen lähdekoodin maailmassa monet
toimintatavat poikkeavat perinteisistä, mutta näyttävät toimivan omassa
ympäristössään erinomaisesti. Miten esimerkiksi diktatuuri onkin varsin
toimiva hallintotapa monessa avoimen lähdekoodin projektissa juuri
vapaiden lisenssien vuoksi. Projektin johtaminen voi olla suoraviivaista
ilman turhia äänestyksiä, mutta toisaalta johtajan linjaan tyytymättömät
ovat vapaita kopioimaan projektin, jatkamaan omaa haaraansa itse
toivomaansa suuntaan ja jättämään kelvottoman diktaattorin johtamaan
tyhjää projektia.

Kirjassa käydään myös läpi useita bisnesmalleja, joita voidaan soveltaa
avoimen lähdekoodin tuotteiden kanssa. Malleja käydään läpi useiden
esimerkkitapausten kanssa eräänlaisina tapausanalyyseinä. Kirjan tämä
osuus valottaakin samalla myös aika hyvin avoimen lähdekoodin historiaa.
Tässä kohtaa kirjasta huomaa, että sen kirjoittamisesta on jo useampi
vuosi, sillä maailma on noista vuosista ehtinyt muuttua jo jonkin
verran. Silti avoimen lähdekoodin periaatteet ovat hyvin säilyttäneet ja
avoimeen lähdekoodiin perustuvia ohjelmistoja on alkanut löytyä entistä
useammista paikoista. Esimerkiksi suurin osa älypuhelimista pohjautuu
Linuxiin ja yleisimmät selaimet pohjautuvat joko Mozillan Geckoon tai
WebKit-selainmoottoriin.

Kirjassa pohditaan lopuksi mahdollisuutta soveltaa avoimen lähdekoodin
toimintamalleja muille aloille ja esitellään muun muassa [Creative
Commons -lisenssit](http://creativecommons.org/), jotka sopivat
ohjelmistoille suunnattuja lisenssejä paremmin muiden alojen teosten
lisensointiin. Kirjassa mainitaan myös oppimateriaalit, joiden
tekemiseen ja käyttöön avoimen lähdekoodin mallit sopivat erinomaisesti.
Myös sähköisistä kirjoista kertovassa osuudessa näkyy, miten nopeasti
kehitys on mennyt eteenpäin, sillä kirjan kirjoittamisen jälkeen
markkinoille on tullut suuri joukko erilaisia lukulaitteita ja
tablettitietokoneita, joiden avulla sähköisten kirjojen lukeminen on
nykyään huomattavasti mukavampaa kuin kirjassa mainittu tietokoneen
näytöltä lukeminen.

Kotisivu
:   <http://avoinelama.fi/>
:   <http://openlife.cc/> (englanniksi)

Lisenssi
:   [Public domain](http://creativecommons.org/licenses/publicdomain/)
    (tekstit pois lukien epilogi)
:   [CC-BY-SA](http://creativecommons.org/licenses/by-sa/2.0/deed.fi)
    (kannen kuva)

Kirjan ostaminen
:   [Kirjan kotisivuilta](http://avoinelama.fi/osta.php)
:   [BookPlus](http://www.bookplus.fi/kirjat/ingo%2c_henrik/avoin_el%C3%A4m%C3%A4_-_n%C3%A4in_toimii_open_source-4315296)

{{% wrapper class="psgallery" %}}
-   [Kirjan sisällysluettelo](/images/avoin_elama-1.png)
-   [Kirjan kotisivu](/images/avoin_elama-2.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


