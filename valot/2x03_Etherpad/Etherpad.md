+++
Date = "2012-01-14T22:00:00.000Z"
Title = "Etherpad"
Description = "Etherpad on avoimen lähdekoodin verkkoalusta monen käyttäjän yhteistoiminnalliseen ja yhtäaikaiseenkin kirjoittamiseen."
Week = "2x03"
Number = "55"
Alustat = ["Kaikki alustat","Windows","Linux","Mac OS X"]
Tagit = ["Palvelinohjelma"]
Type = "post"
Author = "pesasa"
Pageimage = "valo55-etherpad.png"
+++


**Etherpad on avoimen lähdekoodin verkkoalusta monen käyttäjän
yhteistoiminnalliseen ja yhtäaikaiseenkin kirjoittamiseen.**

![ ](/images/valo55-etherpad.png "fig:valo55-etherpad.png") Etherpad on projekti-
ja ryhmätöihin erittäin hyvin soveltuva verkkopohjainen
tekstinmuokkausohjelma, jota usea käyttäjä voi muokata reaaliaikaisesti
ja yhtä aikaa. Etherpad-ohjelma on asennettuna palvelimelle, johon
käyttäjät ottavat yhteyden www-selaimella. Etherpad pitää huolen kunkin
käyttäjän tekemien muokkausten synkronoimisesta kaikille kyseistä
tekstiä sillä hetkellä muokkaaville käyttäjille. Etherpadissa kullekin
käyttäjälle on annettu oma värinsä ja hänen kirjoittamansa teksti
korostetaan tällä värillä. Värikorostukset voi toki myös poistaa
halutusta osasta tekstiä, jolloin vain tekstin uudet osat korostetaan.

Etherpad tukee yksinkertaisten korostusten, lihavoinnin, kursivoinnin,
alleviivauksen ja yliviivauksen, sekä sisäkkäisten luetteloiden käyttöä.
Yhteiskäyttöä helpottamaan Etherpadissa on myös yksinkertainen
chat-toiminto, jonka avulla käyttäjät voivat keskustella tekstiä
kirjoittaessaan.

Uutta Etherpad-tekstiä aloitettaessa sille kysytään nimi. Jos nimeä ei
anneta, Etherpad arpoo nimeksi satunnaisen merkkijonon. Nimi näkyy
kyseisen Etherpad-tekstin osoitteessa ja muita käyttäjiä voi kutsua
mukaan muokkaamaan tekstiä kertomalla heille tämän osoitteen esimerkiksi
lähettämällä sen linkkinä sähköpostilla. Julkisen Etherpad-tekstin
kirjoittamiseen voi siis osallistua kuka tahansa sen osoitteen tietävä.
Ainakin osassa Etherpad-palveluista on mahdollisuus myös yksityisiin
teksteihin rekisteröimällä palveluun omalle tiimille oma alue, jota
pääsevät käyttämään vain tiimin jäsenet. Näin toimivat ainakin [TIEKEn
muistio](http://muistio.tieke.fi/) ja [TitanPad](http://titanpad.com/).
Etherpad-teksti tallentuu palvelimelle jatkuvasti ja automaattisesti.
Selaimen voi välillä sulkea ja seuraavan kerran samaan osoitteen
tultaessa on sen hetkinen versio tekstistä nähtävissä.

Etherpad pitää tallessa kaikki muokkausten välivaiheet ja halutessaan
muokkaushistoriaa voi tarkastella *timeslider*-toiminnolla, joka näyttää
muokkausten etenemisen elokuvan tavoin. Osassa Etherpad-palveluista voi
tekstistä tallentaa erikseen numeroituja väliversioita.

Google osti alkuperäisen etherpad.com-palvelun vuonna 2009, koska halusi
käyttää tämän tekniikkaa kehittämässään Wave-palvelussa. Pian tämän
jälkeen Google vapautti Etherpadin lähdekoodin avoimeksi ja sittemmin
onkin ilmestynyt useita ilmaista Etherpad-palvelua tarjoavia sivustoja.
Tällä hetkellä vastuun Etherpadin kehittämisestä on ottanut voittoa
tavoittelematon Etherpad-säätiö (The Etherpad Foundation), joka toimii
osoitteessa <http://etherpad.org/>. Etherpad-säätiön sivuilta löytyvät
linkit useaan julkiseen Etherpad-palveluun, kuten:
[Etherpad Foundation](http://beta.etherpad.org/),
[PiratePad](http://piratepad.net/),
[PrimaryPad](http://primarypad.com/),
[SketchPad](http://sketchpad.cc/),
[piratenpad.de](http://piratenpad.de/),
Mozillan [MoPad](https://etherpad.mozilla.org/),
[typewith.me](http://willyou.typewith.me/),
[openEtherpad.org](http://openetherpad.org/),
[pad.RiseUp.net](https://pad.riseup.net/),
[Qikpad](http://qikpad.co.uk/), [TitanPad](http://titanpad.com/). Näiden
lisäksi löytyy muun muassa suomalainen TIEKEn ja X-akselin tarjoama
[Etherpad-muistio](http://muistio.tieke.fi/). Näistä käyttäjä voi valita
parhaiten käyttöönsä soveltuvan palvelun.

Mikäli esimerkiksi tietoturvasyistä ulkopuolisen tahon tarjoaman
palvelun käyttö on mahdotonta, voi Etherpadin asentaa myös omalle
palvelimelle. Palvelimelle asennettavia Etherpad-ohjelmia on itse
asiassa kaksi eri versiota: alkuperäinen Etherpad sekä uudempi,
pienemmäksi sekä kevyemmäksi tarkoitettu Etherpad Lite.

Etherpadin sisältämän tekstin voi tallettaa omalle koneelleen palvelusta
riippuen useampaan eri tiedostomuotoon. Saatavina muotoina ovat ainakin
html, pelkkä teksti, DokuWiki-teksti sekä
[Wordle](http://www.wordle.net/). Usein muina vaihtoehtoina ovat myös
Microsoft Word (doc), pdf ja OpenDocument (odt). Jo olemassa olevan
tekstin voi Etherpadiin tuoda ainakin html-, pdf-, doc-, odt- tai
rtf-muodoista.

Kotisivu
:   The Etherpad Foundation: <http://etherpad.org/>
:   TitanPad: <http://titanpad.com/>
:   OpenEtherPad: <http://openetherpad.org/>
:   TIEKEn avoin EtherPad: <http://muistio.tieke.fi/>
:   Etherpadin lähdekoodi: <https://github.com/ether/pad>
:   Etherpad Liten lähdekoodi: <https://github.com/Pita/etherpad-lite/>

Lisenssi
:   [Apache License v.2](http://www.apache.org/licenses/LICENSE-2.0.html)

Toimii seuraavilla alustoilla
:   Verkkopalveluna Etherpad on käytettävissä www-selaimella millä
    tahansa alustalla.
:   Palvelinohjelmana Etherpad on asennettavissa ainakin Windows-,
    Linux- sekä Mac OS X -palvelimille.

Asennus
:   Etherpadia voi käyttää eri tahojen tarjoamina palveluina tai sen voi
    halutessaan asentaa omalle palvelimelle. Asennuspaketit ja -ohjeet
    ovat saatavissa [Etherpad-säätiön sivuilta](http://etherpad.org/).

Käyttöohjeet
:   [Open vinkki](http://openvinkki.posterous.com/?tag=etherpad)
    -sivuston opastevideo Etherpadin käytöstä.

{{% wrapper class="psgallery" %}}
-   [ ](/images/etherpad-1.png)
-   [ ](/images/etherpad-2.png)
-   [ ](/images/etherpad-3.png)
-   [ ](/images/etherpad-4.png)
-   [ ](/images/etherpad-5.png)
-   [ ](/images/etherpad-6.png)
-   [ ](/images/etherpad-7.png)
-   [ ](/images/etherpad-8.png)
-   [ ](/images/etherpad-9.png)
-   [ ](/images/etherpad-10.png)
{{% /wrapper %}}

*Teksti: pesasa* <br />
*kuvakaappaukset: pesasa*

