+++
Date = "2014-12-13T22:00:00.000Z"
Title = "Krita"
Description = "Krita on vapaa piirto- ja kuvankäsittelyohjelma."
Week = "4x51"
Number = "207"
Alustat = ["Linux","Windows","FreeBSD","OpenBSD","NetBSD"]
Tagit = ["Piirto","Vektoripiirto","Kuvankäsittely"]
Type = "post"
Author = "Pesasa"
Pageimage = "valo207-krita.png"
+++


**Krita on vapaa piirto- ja kuvankäsittelyohjelma.**

![ ](/images/valo207-krita.png "fig:valo207-krita.png")
Krita on [Calligra Suite](Calligra_Suite) -ohjelmistopakettiin kuuluva piirto-
ja kuvankäsittelyohjelma, joka on asennettavissa Linux- ja
BSD-järjestelmien lisäksi myös Windows-alustalle. Krita on alun perin
[KDE](KDE)-työpöytäympäristölle suunnattu vaihtoehto
esimerkiksi [Gimp](GIMP)-kuvankäsittelyohjelmalle. Kritalla
voi tehdä perinteistä kuvankäsittelyä, mutta erityisesti Krita on
suunnattu toimimaan digitaalisena piirto- ja maalaustyökaluna. Krita
tarjoaa erinomaiset maalaustyökalut useine siveltimineen ja muokattavine
käyttöliittymineen. Krita tukee hyvin piirtopöydän käyttöä ja myös
käyttöliittymässä on ominaisuuksia, jotka helpottavat kynällä
piirtämistä.

Krita käyttää muiden kuvankäsittelyohjelmien tapaan tasoja ja se tukee
niitä monen tyyppisinä. Käytössä ovat esimerkiksi normaalit rasteritasot
erilaisilla väriavaruuksilla, ryhmittelytasot, joilla tasoista voidaan
koota hierarkkisia rakenteita sekä suodatintasot, joilla voidaan luoda
sen alla oleville tasoille erilaisia efektejä, kuten sumennusta,
muuttamatta itse tasoja. Lisäksi Krita tukee vektoritasoja, joille voi
piirtää vektorimuotoista sisältöä. Kritassa onkin varsin kattavat
työkalut myös vektorimuotoiseen piirtämiseen. Värienhallinnan osalta
Krita tukee RGBA-, harmaasävy-, CMYKA-, Law-, YCbCr- ja
XYZ-väriavaruuksia 8- ja 16-bittisillä kokonaisluvuilla sekä 16- ja 32
bittisillä liukuluvuilla esitettyinä.

Piirtämisen avuksi Krita tarjoaa erilaisia työkaluja. Perinteisin on
tavallinen ruudukko, jonka saa näkymäään piirtoalueen taustalla
halutulla ruudun koolla. Viivain-työkalulla voi piirtoalueelle luoda
myös omia apuviivoja, -ellipsejä, -käyriä tai kolmiulotteista
piirtämistä helpottavia perspektiiviruudukkoja. Nämä apukuviot ovat
helposti liikuteltavissa, muokkailtavissa ja poistettavissa samaan
tapaan, mutta monipuolisemmin, kuin tavallinen viivain paperille
piirtämisen apuvälineenä. Lisäksi tarjolla on erilaisia
symmetriatyökaluja, joilla voi tehdä tavallista peilaamista
monipuolisempia efektejä. Esimerkiksi taustakuvien tekemistä helpottaa
niin kutsuttu "wrap-araound"-tila, jossa piirtoalueen kuva toistetaan
rinnakkain ja päällekkäin joka suuntaan. Tässä tilassa toistuvaksi
tarkoitetun taustakuvan piirtäminen on helpompaa.

Kritan käyttöliittymä koostuu ikkunan reunoille telakoitavista
työkaluikkunoista, joita voidaan siirtää raunalta toiselle, avata ja
sulkea, asetella keskenään välilehdiksi tai irrottaa kokonaan kelluviksi
ikkunoiksi. Mieleisensä käyttöliittymäasettelun voi tallentaa tulevia
käyttökertoja varten ja Kritassa onkin valmiina muutamia joihinkin
käyttötapoihin optimoituja asetteluita. Käyttöliittymän kannalta
piirtopöydän kanssa käytettävän kynän käyttöä tukee erityisesti hiiren
kakkosnapilla hiiren kohdistimen kohdalle esiin ponnahtava pyöreä
valikko, jolla voi nopeasti vaihtaa piirtovälinettä sekä piirtoväriä.
Krita sisältää myös mahdollisuuden luoda, tallentaa ja muokata
piirtotapahtumista koostuvia makroja.

Krita tarjoaa käyttöön useita sivellinkoneistoja. Sivellinkoneisto ei
koostu pelkästä piirtokuviosta vaan on laajempi kokonaisuus, joka
sisältää tiedot siitä, miten kyseinen sivellin käyttäytyy piirrettäessä.
Mikä on sen peittävyys? Miten se reagoi kynän painamiseen? Miten se
sekoittuu piirroksessa jo olevan värin kanssa? Tuleeko piirtojälkeen
jonkinlaista satunnaisuutta? Näistä ja monista muista asetuksista
koostuu yhdessä käytettävä sivellin. Kuvankäsittelyssä alueiden valinta
on usein tärkeässä osassa. Valintojen tekemiseen Krita tarjoaa monia
työkaluja.

Ohjelmaa käynnistettäessä Krita tarjoaa valmiin kuvan avaamisen tai
tyhjän piirtoalueen luomisen lisäksi muutamia valmiita pohjia, kuten
esimerkiksi sarjakuvasivun valmiilla ruuduilla. Ohjelman ulkoasun
värityksen voi valita erilaisista teemoista. Usein kuvankäsittelijät
saattavat haluta valita käyttöön tumman teeman, jolloin ohjelman
käyttöliittymä häiritsee mahdollisimman vähän itse sisällön muokkaamista
ja värimaailmaa.

Kotisivu
:   <http://krita.org>

Lisenssi
:   [GNU GPL](GNU_GPL) v.2

Toimii seuraavilla alustoilla
:   Linux, Windows, FreeBSD, OpenBSD, NetBSD, (Mac OS X kokeellinen)

Asennus
:   Ohjelma on asennettavissa Linux-jakeluiden omasta paketinhallinnasta
    tai ohjelman kotisivujen kautta.

{{% wrapper class="psgallery" %}}
-   [Kritan aloitusnäkymä tummalla teemavärillä.](/images/krita-1.jpg)
-   [Kritan oletuskäyttöliittymä.](/images/krita-2.jpg)
-   [Aloitusnäkymästä on mahdollista avata erilaisia valmiita pohjia,
    kuten sarjakuvasivu.](/images/krita-3.jpg)
-   [Valmis pohja sisältää joukon valmiita tasoja erilaisia tehtäviä
    varten.](/images/krita-4.jpg)
-   [Perspektiiviruudukko piirtämisen apuna, vektorikuvioita
    vektoritasolla, piirtopöydällä piirrettyä rasterikuvaa sekä pyöreä
    sivellinvalikko.](/images/krita-5.jpg)
-   [Kuvankäsittelyä Kritalla](/images/krita-6.jpg)
-   [Erilaisia valmiita käyttöliittymäasetelmia.](/images/krita-7.jpg)
-   [Apukuvioita](/images/krita-8.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*


