+++
Date = "2012-08-04T21:00:00.000Z"
Title = "MyPaint"
Description = "MyPaint on vapaa avoimen lähdekoodin piirto- ja maalausohjelma."
Week = "2x32"
Number = "84"
Alustat = ["Linux","Windows","Mac OS X","FreeBSD","Maemo"]
Tagit = ["Kuvat","Piirto"]
Type = "post"
Author = "Pesasa"
Pageimage = "valo84-mypaint.png"
+++


**MyPaint on vapaa avoimen lähdekoodin piirto- ja maalausohjelma.**

![ ](/images/valo84-mypaint.png "fig:valo84-mypaint.png") MyPaint on paineen
tunnistavan piirtopöydän kanssa käytettäväksi suunniteltu piirto- ja
maalausohjelma. Käyttöliittymä on ohjelmassa pyritty pitämään
mahdollisimman yksinkertaisena ja selkeänä. Ohjelma ei ole
kuvankäsittelyohjelma vaan piirto-ohjelma, joten siitä puuttuvat
kuvankäsittelyohjelmalle tyypilliset toiminnot ja siinä on keskitytty
piirtotyökaluihin. Esimerkiksi "view"-valikosta löytyvät peilaukset ja
kierrot eivät muuta itse kuvaa vaan vain sitä, miten kuva näytetään.
Työkalun, piirtovärin ja työkalun keskeisimpien ominaisuuksien kuten
jäljen paksuuden valinnat ovat ohjelmassa helposti tehtävissä ja
käyttäjä voi keskittyä piirtämiseen ja maalaamiseen. Viimeisimmäksi
käytetyt viisi väriä ovat nopeasti hiiren toisella nappulalla
valittavissa ja työkaluhistoriakin on nopeasti nähtävissä ja
valittavissa työkaluvalikossa. Myös suurin osa muista ohjelman
toiminnoista on käytettävissä piirtämistä helpottavilla hiiri- tai
näppäimistöoikopolulla. Esimerkiksi piirtoalustaa voi siirtää
nuolinäppäimillä ja työkalun piirtojälkeä suurentaa ja pienentää **f**-
ja **d**-näppäimillä vastaavasti.

{{% wrapper class="rightimage" %}}
![ ](/images/wolf-01.jpg "fig:wolf-01.jpg")
{{% /wrapper %}}
MyPaint sisältää valmiina lukuisia
erilaisia piirtovälineitä ja niitä voi ladata verkosta lisää tai
määritellä itse oman tarpeen mukaan. Valmiiden piirtotyökalujen joukosta
löytyvät muun muassa lyijykyniä, hiiliä, vahaliituja, mustekyniä ja
vesivärejä. Kustakin piirtotyökalusta voi nopeasti säätää muutamaa
oleellisinta asetusta, kuten piirtojäljen paksuutta, läpinäkyvyyttä,
kovuutta, hiiren seuraamisen hitautta sekä värien sekoittuvuutta.
Pensselieditorilla on mahdollista muokata kaikkia kyseisen työkalun
piirtojälkeen vaikuttavia muuttujia ja halutessaan tallentaa lopputulos
uutena piirtotyökaluna.

MyPaintia voi käyttää tavallisella hiirellä, mutta oikeuksiinsa se
pääsee, kun käytössä on paineen tunnistava piirtopöytä, jolloin eri
työkalujen piirtojäljen paksuutta, tummuutta tai peittävyyttä voi säätää
painamalla piirtoalustaa kynällä kevyemmin tai voimakkaammin.
Esimerkiksi lyijykynäntyökalun käyttäminen piirtopöydällä antaa varsin
aidon näköisen jäljen.

Varsinaisten piirtotyökalujen ja niihin vaikuttavien valintojen lisäksi
MyPaint sisältää tuen tasoille, "luonnoslehtiön", pensselilistaeditorin
sekä laajemman värityökalun. Tasoilla piirroksen osat voi piirtää
toisistaan erillisille läpinäkyville piirtopinnoille, jotka näytetään
päällekkäin ja joista osan voi halutessaan poistaa, piilottaa tai
muuttaa läpikuultavaksi. Luonnoslehtiöön voi tehdä luonnoksia,
värikokeiluja sekä muuta kokeilua ennen varsinaista piirtämistä.
Laajemmalla värityökalulla voi valita värejä hieman monipuolisemmin kuin
ikkunan yläreunassa tarjolla olevalla yksinkertaisemmalla väriympyrällä.
Työkalulla voi muun muassa löytää värien vastavärejä tai muuten
harmonisia värejä. Kunkin näistä työkaluista voi avata omaksi
ikkunakseen tai telakoida pääikkunan reunaan.

MyPaint käyttää rajoittamatonta piirtoaluetta, joten piirtotila ei lopu
eikä sitä tarvitse suurentaa kesken piirtämisen. MyPaint käyttää
tallennusmuotonaan oletuksena
[OpenRaster](http://en.wikipedia.org/wiki/OpenRaster)-muotoa, eli
.ora-päätteisiä tiedostoja. OpenRaster-tiedostomuoto on avoin vaihtoehto
Adoben suljetulle PSD-tiedostomuodolle monitasoisten kuvatiedostojen
tallennukseen ja vaihtoon eri ohjelmien välillä. Kuvat on mahdollista
tallentaa myös PNG- tai JPG-muodossa.

Kotisivu
:   <http://mypaint.intilinux.com/>

Lisenssi
:   [GNU GPL](GNU_GPL)

Toimii seuraavilla alustoilla
:   Linux, Windows, FreeBSD, Mac OS X, Maemo

Asennus
:   MyPaint löytyy suoraan useiden Linux-jakeluiden paketinhallinnasta
    ja Windows-järjestelmiin asennuspaketit löytyvät ohjelman
    kotisivuilta. FreeBSD-alustalle ohjelma löytyy ports-kokoelmasta.
    Mac OS X:lle ohjelmasta löytyy myös jonkinlainen versio sen
    kotisivujen kautta. Ohjelma löytyy kotisivujen kautta myös
    Maemo-alustalle, eli esimerkiksi
    [N900-puhelimelle](http://www.youtube.com/watch?v=LAUcrUO8rQQ).

Käyttöohjeet
:   [Tutoriaali](http://mypaint.intilinux.com/?page_id=3) opastaa alkuun
    MyPaintin käytössä.
:   Lisää ohjeita ja materiaalia löytyy MyPaintin
    [wiki-sivustolta](http://wiki.mypaint.info/Main_Page).

Esimerkkikuvia
:   [Rihanna by
    ~ChandanB](http://chandanb.deviantart.com/art/Rihanna-265363485)
:   [To the Hub by
    ~Nrekkvan](http://nrekkvan.deviantart.com/art/To-the-Hub-306776695)
:   [Keira Knigtley by
    =Thubakabra](http://thubakabra.deviantart.com/art/Keira-Knigtley-169460236)
:   [African sad girl by
    ~Psymfonius](http://psymfonius.deviantart.com/art/African-sad-girl-261115364)
:   [buffy by
    ~Ncmprhnsbl](http://ncmprhnsbl.deviantart.com/art/buffy-311133663)
:   [Lisää MyPaintilla piirrettyjä
    kuvia](http://mypaint.deviantart.com/)

{{% wrapper class="psgallery" %}}
-   [MyPaintin piirtotila on käyttöliittymältään minimalistinen ja
    piirtämiseen keskittyvä.](/images/mypaint-1.jpg)
-   [Värin voi valita väriympyrästä, viidestä viimeisimmästä väristä tai
    "pipetillä" kuvasta.](/images/mypaint-2.jpg)
-   [Piirtotyökalut on luokiteltu ryhmiin. Viisi viimeisimmin käytettyä
    on helposti valittavissa uudelleen.](/images/mypaint-3.jpg)
-   [Keskeisimpiä säätöjä, kuten piirtojäljen kokoa voi säätää joko
    valikosta tai näppäinoikopoluilla. Kuvan osia voi järjestellä
    tasoihin.](/images/mypaint-4.jpg)
-   [Uusia piirtotyökaluja voi määritellä vapaasti joko alusta alkaen
    tai muokkaamalla jostain olemassa olevasta ja tallentamalla uudella
    nimellä.](/images/mypaint-5.jpg)
-   [Laajemmalla värivalintadialogilla voi muun muassa harmonisia
    värejä.](/images/mypaint-6.jpg)
{{% /wrapper %}}

*Teksti: Pesasa* <br />
*Kuvakaappaukset: Pesasa*

