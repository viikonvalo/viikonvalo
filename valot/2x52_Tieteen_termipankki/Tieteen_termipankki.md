+++
Date = "2012-12-22T22:00:00.000Z"
Title = "Tieteen termipankki"
Description = "Tieteen sanasto koolla Tieteen kansallisesa termipankissa."
Week = "2x52"
Number = "104"
Alustat = []
Tagit = ["Verkkoselaimet","Tiede","Materiaali"]
Type = "post"
Author = "Niklas Laxström (Nikerabbit)"
Pageimage = "valo104-tieteentermipankki.png"
+++


**Tieteen sanasto koolla Tieteen kansallisesa termipankissa.**

![ ](/images/valo104-tieteentermipankki.png "fig:valo104-tieteentermipankki.png")
Tieteen termipankin tavoitteena on kerätä eri tieteenalojen sanastot
yhteen paikkaan vapaasti käytettäväksi. Tähän mennessä kasvitieteen ja
kielitieteen aloilta löytyy tuhansia termejä. Termipankin sisältö
tuotetaan pääosin terminologisin menetelmin. Perinteisissä sanakirjoissa
tietueet ovat sanoja, joilla voi olla useita eri merkityksiä.
Termistössä lähtökohtana on käsitteet ja niiden muodostamat hierarkiat.
Tällöin esimerkiksi "lehti (leaf)" ja "lehti (magazine)" ovat kaksi eri
käsitettä, vaikka niillä onkin suomen kielessä sama ilmaisu. Ilmaisujen
lisäksi käsitteillä on sen toisista käsitteistä erottava määritelmä ja
mahdollisesti selventävä selite sekä käännösvastineita eri kielillä.

Tieteen termipankin määritelmät auttavat opiskelijoita ymmärtämään
tieteellisiä tekstejä ja käännösvastineet auttavat kääntäjää käännöksien
valinnassa. Tieteen parissa toimiville termipankki helpottaa keskustelua
eri tieteenalojen välillä, kun tiedetään mitkä eri aloilla käytetyt
ilmaisut tarkoittavatkin samaa ja mitkä samat ilmaisut tarkoittavatkin
eri asioita. Monilla aloilla suomenkielinen termistö on vielä
puutteellinen tai vakiintumaton. Vaikka tieteen termipankki onkin
tarkoitettu kuvailevaksi, voi siellä myös käydä keskustelua, ehdottaa
uusia ilmaisuja ja vaikuttaa mitä sanoja tullaan käyttämään.

Ajatus kaikki Suomessa harjoitettavat tieteenalat kattavasta
termipankista on peräisin vuonna 2009 julkaistusta kielipoliittisesta
toimintaohjelmasta Suomen kielen tulevaisuus. Hanke käynnistyi 2011 ja
itse wikialustaa on kehitetty vuoden 2012 ajan. Sisältöä on tuotu ja
tuotettu kasvitieteen, kielitieteen ja oikeustieteen pilottihankkeissa.
Myös muille aloille on perustettu työryhmiä hiljattain; ja mukaan pääsee
milloin tahansa.

Semanttisen MediaWikin ansiosta tietoja voi syöttää helposti
lomakkeilla, ja tiedot ovat myös koneellisesti luettavissa eri
muodoissa.

Kotisivu
:   <http://tieteentermipankki.fi>

Lisenssi
:   CC-BY-SA (muutamin poikkeuksin)

Toimii seuraavilla alustoilla
:   Verkkoselaimet

Kohderyhmä
:   Tutkijat, opiskelijat, kääntäjät

{{% wrapper class="psgallery" %}}
-   [Termipankin etusivu](/images/ttp-etusivu.png)
-   [Kuvitettu käsitesivu Termipankissa](/images/ttp-emi.png)
{{% /wrapper %}}

*Teksti: Niklas Laxström (Nikerabbit)* <br />
*Kuvakaappaukset: Niklas Laxström (Nikerabbit)*

