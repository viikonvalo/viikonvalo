+++
Date = "2013-10-26T21:00:00.000Z"
Title = "Jamendo"
Description = "Jamendo on Creative Commons -lisensoitua musiikkia tarjoava palvelu, josta musiikkia voi ladata laillisesti."
Week = "3x44"
Number = "148"
Alustat = ["Kaikki alustat"]
Tagit = ["Musiikki","Aineisto"]
Type = "post"
Author = "Pesasa"
Pageimage = "valo148-jamendo.png"
+++


**Jamendo on Creative Commons -lisensoitua musiikkia tarjoava palvelu,
josta musiikkia voi ladata laillisesti.**

![ ](/images/valo148-jamendo.png "fig:valo148-jamendo.png") Jamendo on
ranskalainen musiikkisivusto, jolle Teostoon, Gramexiin tai vastaaviin
järjestöihin kuulumattomat musiikin tekijät ovat laittaneet musiikkiaan
kuunneltavaksi ja ladattavaksi. Musiikkia löytyy monessa eri
tyylilajissa ja monella kielellä. Tekijät ovat valinneet musiikilleen
jonkin [Creative Commons](http://creativecommons.fi) -lisensseistä,
jolla kertovat, mitä oikeuksia musiikin käyttäjällä on. Lisenssit
muodostuvat jostain seuraavan neljän ominaisuuden
[yhdistelmästä](http://creativecommons.fi/lisenssit/): "Nimi mainittava"
(by), "Sama lisenssi" (sa), "Ei kaupalliseen käyttöön" (nc) ja "Ei
jälkiperäisiä" (nd). Näistä vain **by**- ja **sa**-ominaisuuksia
sisältävät lisenssit luokitellaan vapaiksi, sillä niillä lisensoitujen
teosten käyttöä ja muokattavuutta ei ole rajoitettu. Sen sijaan **nc**-
ja **nd**-ominaisuuksia sisältävät lisenssit luokitellaan rajoitteidensa
takia epävapaiksi, vaikka ovatkin varsinkin yksityiskäyttäjän kannalta
parempia kuin ei lisenssiä lainkaan. Valittu lisenssi näkyy kunkin
kappaleen tai albumin sivulla CC-symbolina sekä oikeudet kertovina
lyhyinä teksteinä.

Palveluun ladattua musiikkia voi selata kuunneltuimpien kappaleiden
listasta taikka etsiä sitä hakutoiminnolla. Hakutoimintoon voi syöttää
hakusanoja, joilla musiikkia haetaan tyylilajin, artistin, kappaleen tai
albumin nimen taikka artistin samankaltaisuuden mukaan. Hakukriteereitä
voi rajata myös valitsemalla hakukentän alta valmiista
musiikkityypeistä, soittimista sekä mielialoista. Laajennetulla haulla
voi hakea lisäksi esiintyjän maan, kappaleen kielen sekä lisenssin
mukaan.

Löytyneitä kappaleita voi kuunnella suoraan sivuston sisäänrakennetulla
soittimella tai kappaleet voi vaihtoehtoisesti ladata omalle koneelle
mp3-tiedostoina. Sisään kirjautunut käyttäjä voi luoda kappaleista omia
nimettyjä soittolistoja tai merkitä niitä suosikeiksi. Jamendo tarjoaa
myös valmiita tyylilajin mukaan koostettuja nettiradioita, joita voi
kuunnella sivuston soitto-ohjelmalla. Tuki Jamendosta löytyvälle
musiikille löytyy myös joistakin musiikkisoittimista. Tällaisia ovat
esimerkiksi Amarok ja [Clementine](Clementine).
Mobiililaitteille, erityisesti iOS-, Android- ja Blackberry-laitteille,
löytyy myös erillisiä soitinsovelluksia, joilla voi kuunnella Jamendon
musiikkia.

Käytettäessä musiikkia muuhun kuin pelkkään kuunteluun, on syytä
tarkistaa käytetty CC-lisenssi ja että se varmasti soveltuu kyseiseen
käyttöön.

Kaupallisille toimijoille Jamendo myy erikseen kaupallisia lisenssejä
tarjoamaansa musiikkiin. Tällaisen lisenssin ostamalla voi käyttää
esimerkiksi Jamendon radiokanavia kaupan taustamusiikkina. Tämä on
erityisen tärkeää niiden kappaleiden kohdalla, joiden CC-lisenssissä on
kielletty kaupallinen käyttö, mutta voi olla hyödyllinen myös muita
kappaleita käytettäessä. Kaupallisen lisenssin ostamalla ensinnäkin
tukee artisteja, joille tilitetään puolet maksuista. Toisaalta
kaupallisen lisenssin ostanut saa musiikin luvallisuudesta virallisen
todistuksen jonka voi esittää esimerkiksi Teoston tarkastajalle.

Kotisivu
:   <http://jamendo.com>

Lisenssi
:   [Creative Commons](http://creativecommons.fi) -lisenssejä

Toimii seuraavilla alustoilla
:   Kaikki

Mobiilisovellukset
:   [iOS](http://itunes.apple.com/us/app/jamendo/id319042726?mt=8)
:   [Android](https://play.google.com/store/apps/details?id=com.jamendo)
:   [Blackberry](http://appworld.blackberry.com/webstore/content/36433/?lang=fr&countrycode=FI)

Linkkejä
:   [CC-musiikkia hotelleissa ja
    ravintoloissa](http://piraattiliitto.org/uutiset/2009/11/creative-commons-musiikin-huima-aluevaltaus-300-000-hotellia-ja-8-miljoonaa-ravintol)
:   [Lex Oksanen: Gramex ja
    CC-musiikki](http://www.tietokone.fi/artikkeli/blogit/lex_oksanen/gramex_per_ytyi_creative_commons_kelpaa_parit_kirjalinkit_ja_arhinm_en_puhe)
:   [Creative Commons: Avoimet lisenssit vielä tuntemattomia
    tekijänoikeusjärjestöissä](http://creativecommons.fi/2012/04/avoimet-lisenssit-viela-tuntemattomia-tekijanoikeusjarjestoissa/)

{{% wrapper class="psgallery" %}}
-   [Jamendon etusivu.](/images/jamendo-1.jpg)
-   [Albumin tiedot. Kappaleita voi kuunnella web-sivulle upotetulla
    soittimella.](/images/jamendo-2.jpg)
-   [Albumien ja kappaleiden tiedoissa on mainittu CC-lisenssi, jolla
    musiikki on julkaistu.](/images/jamendo-3.jpg)
-   [Musiikkia voi ladata suoraan mp3-tiedostona. Jamendo Pro -ohjelman
    kautta voi myös hankkia kaupallisen lisenssin musiikin käyttöön
    ammatillisessa käytössä.](/images/jamendo-4.jpg)
-   [Vapailla CC-lisensseillä julkaistujen teosten lisäksi Jamendossa on
    myös kappaleita, joiden kaupallinen käyttö tai muokkaaminen voi olla
    kiellettyä.](/images/jamendo-5.jpg)
-   [Jamendo tarjoaa muutaman tyylilajin mukaan koostetun
    radiokanavan.](/images/jamendo-6.jpg)
-   [Hakutoiminnolla voi etsiä haluttuun tyylilajiin kuuluvaa, haluttuja
    instrumentteja käyttävää tai tiettyyn mielialaan sopivaa
    musiikkia.](/images/jamendo-7.jpg)
-   [Laajennetulla haulla voi haun rajoittaa myös artistin maan ja
    kielen sekä teoksen lisenssin mukaan.](/images/jamendo-8.jpg)
-   [Sivustolle kirjautunut käyttäjä voi koostaa omia nimettyjä
    soittolistoja tai merkitä kappaleita
    suosikeikseen.](/images/jamendo-9.jpg)
-   [Jamendon Android-sovellus on asennettavissa riittävän uusiin
    Android-laitteisiin.](/images/jamendo-10.png)
-   [Myös Android-sovellus näyttää albumin lisenssitiedot sitä
    soitettaessa.](/images/jamendo-11.png)
-   [Myös radiokanavien kuuntelu onnistuu
    mobiililaitteella.](/images/jamendo-12.png)
{{% /wrapper %}}

*Teksti: Pesasa* <br />
*Kuvakaappaukset: Pesasa*


