+++
Date = "2011-10-22T21:00:00.000Z"
Title = "OpenStreetMap"
Description = "OpenStreetMap on yhteisöllisesti ylläpidetty karttapalvelu. Se on kuin karttojen Wikipedia, jonka kokoamiseen kuka tahansa voi osallistua."
Week = "1x43"
Number = "43"
Alustat = ["Kaikki alustat"]
Tagit = ["Kartta"]
Type = "post"
Author = "pesasa"
Pageimage = "valo43-openstreetmap.png"
+++


**OpenStreetMap on yhteisöllisesti ylläpidetty karttapalvelu. Se on kuin
karttojen Wikipedia, jonka kokoamiseen kuka tahansa voi osallistua.**

![ ](/images/valo43-openstreetmap.png "fig:valo43-openstreetmap.png")
[OpenStreetMap](http://www.openstreetmap.org) -projektin (OSM)
tavoitteena on luoda, tarjota ja ylläpitää vapaata karttatietoa.
Maailmassa on paljon karttoja ja karttapalveluita, kuten Google-maps ja
vastaavat kotimaiset palvelut, mutta niiden käyttöoikeudet voivat
aiheuttaa ongelmia. Niitä saa toki selata ja käyttää, mutta entä niiden
kopiointi ja muokkaaminen tai käyttö omassa palvelussa? Näihin
käyttöihin ei tavallisella käyttäjällä normaalisti ole lupaa, ainakaan
maksamatta suurehkoja lisenssimaksuja. Myös valtion virastot keräävät
verorahoin paikkatietoa, mutta nämäkään tiedot eivät aina ole vapaasti
kansalaisten käytettävissä vaan ovat maksullisia. Vertailuna
Yhdysvaltojen virastojen tuottama
[TIGER](http://wiki.openstreetmap.org/wiki/TIGER)-aineisto on julkista
omaisuutta (public domain).

Kansainvälinen OpenStreetMap -projekti koostaa karttatietoja eri
lähteistä saatavista vapaasta aineistoista. Aineistojen lähteinä
toimivat lukuisat vapaaehtoiset kartoittajat GPS-laitteineen sekä
erilaiset vapaat paikkatietoarkistot, kuten TIGER. OSM-karttoihin on
tuotu muun muassa Alankomaiden karttadataa projektille vuonna 2007
lahjoitetusta
[AND](http://wiki.openstreetmap.org/wiki/AND_Data)-aineistosta.
GPS-laitteiden yleistyminen kuluttajilla autonavigaattoreiden sekä
älypuhelimien muodossa on mahdollistanut helpon karttadatan keräämisen
täysin riippumatta virallisista tahoista. Projektiin osallistuva
vapaaehtoinen voi helposti GPS-laitteellaan tallentaa kulkemansa reitin
koordinaattitiedot ja lähettää reittijäljen raakadatana
OpenStreetMap-tietokantaan, josta muut vapaaehtoiset voivat käyttää sitä
kartan piirtämiseen. Reittitiedon tallentamiseen ja lähettämiseen
OSM-tietokantaan voi käyttää esimerkiksi Android-puhelimiin Marketista
saatavaa [GPSLogger](http://mendhak.github.com/gpslogger/)-ohjelmaa.
Varsinaiset karttakohteet voidaan piirtää joko Flash-pohjaisella
[Potlatch](http://wiki.openstreetmap.org/wiki/Fi:Potlatch)-ohjelmalla
suoraan webbisivulle upotetussa editorissa taikka
[JOSM](http://wiki.openstreetmap.org/wiki/JOSM-opas)-nimisellä
ohjelmalla omalla koneella. Koska karttojen tarkkuutta rajoittaa vain
vapaaehtoisten kartoittajien innokkuus, voivat kartat olla paikoin
hyvinkin yksityiskohtaisia.

{{% wrapper class="rightimage" %}}
![ ](/images/Public-images-osm_logo.png "fig:Public-images-osm logo.png")
{{% /wrapper %}}
OpenStreetMap -projektin kartat on tällä hetkellä lisensoitu Creative
Commonsin Nimeä-Tarttuva 2.0 Raakaversio -lisenssilllä
([CC-BY-SA](http://creativecommons.org/licenses/by-sa/2.0/)) ja
suunnitteilla on lisenssin vaihto vastaavaan, mutta paremmin
tietokannoille sopivaan [Open Database License
1.0](http://www.opendatacommons.org/licenses/odbl/)-lisenssiin. Näistä
molemmat mahdollistavat karttatiedon hyödyntämisen lähes miten haluaa,
kunhan mainitsee karttojen lähteenä "OpenStreetMapin tekijät" ja kunhan
mahdollisesti muutetut kartat julkaisee edelleen samalla lisenssillä.
Näin karttoja voi käyttää helposti ja luvallisesti vaikka hääkutsussa
tai oman yrityksen esitteen ajo-ohjeissa. Karttoja voi hyödyntää myös
omissa ohjelmissa, kuten on tehty esimerkiksi jo aiemmin Viikon VALOna
esitellyssä [Marblessa](Marble "wikilink"). OpenStreetMap -projekti
kannustaakin kartta-aineiston käyttämiseen luovasti, tuottavasti tai
muilla yllättävillä tavoilla.

OpenStreetMap -sivusto muistuttaa ulkoasultaan jonkin verran Wikipediaa
sillä erolla, että suurimman osan sivusta täyttää kartta, jota pystyy
zoomaamaan hiiren rullalla ja siirtelemään hiirellä raahaamalla samaan
tapaan kuin Googlen Maps-palvelussa. Kartan oikeasta reunasta on
valittavissa muutama vaihtoehtoinen karttapohja, kuten esimerkiksi
pyöräilykartta. Kartan yläpuolelta taas löytyy muun muassa
"Vienti"-välilehti, josta pystyy tallentamaan itselleen tiedostoon
ruudulla näkyvän tai erikseen valitun alueen kartasta. Karttakuville
tallennusmuotoina ovat valittavissa png, jpg, svg, pdf sekä postscript.
Vaihtoehtoisesti kartan tiedot voi tallentaa itselleen myös
OpenStreetMapin XML-muodossa tai upottaa kartan suoraan haluamalleen
verkkosivulle.

Vaihtoehtoisena käyttöliittymänä OSM-kartoille voi käyttää [OpenStreet
Browser](http://www.openstreetbrowser.org/)-sivustoa, joka käyttää
samoja karttoja. Sivuston käyttöliittymästä on helposti valittavissa
näkyviin erilaisia karttatietoja, kuten esimerkiksi hotellit, postit tai
paikallisliikenteen linjat.

Toisinaan kartoittamisesta innostuneet järjestävät tapahtumia ja
tempauksia, joilla pyritään kartoittamaan jokin alue suuremmalla
joukolla. Hyvä esimerkki tällaisesta tapahtumasta oli esimerkiksi
Atlantassa (Georgia, USA) lokakuussa 2009 järjestetty [Atlanta Citywide
Mapathon](http://wiki.openstreetmap.org/wiki/Atlanta_Citywide_Mapathon),
jonka tavoitteena oli tehdä Atlantan kartasta Yhdysvaltojen paras.
([BBC:n juttu aiheesta](http://news.bbc.co.uk/2/hi/8305924.stm))
[<http://www.openstreetmap.org/index.html?lat=33.792&lon>=-84.336&zoom=10
Lopputulos] onkin varsin kattava. ([Atlantan
wiki-projektisivu](http://wiki.openstreetmap.org/wiki/Atlanta,_Georgia))

Toinen erittäin hyvä esimerkki OpenStreetMap-projektin hyödyllisyydestä
on [Humanitarian OSM Team](http://wiki.openstreetmap.org/wiki/HOT)
(H.O.T.).
[<http://www.openstreetmap.org/?mlat=18.53917&mlon>=-72.335&zoom=12
Haitin] maanjäristyksen jälkihoidon yhteydessä vapaasti käytettävät ja
ajankohtaiset karttamateriaalit nousivat tärkeään asemaan.
OpenStreetMap-projekti osallistui kriisin hoitoon aktiivisesti
parantamalla Haitin karttoja. Haitin kriisistä saatujen kokemusten
inspiroimana H.O.T. on jatkanut humanitaarista työtä myös usean muun
kohteen hyväksi.

Myös suurimmat suomalaiset kaupungit on jo varsin kattavasti
kartoitettuja, kuten
[Turku](http://www.openstreetmap.org/index.html?lat=60.45&lon=22.25&zoom=12)
ja
[Helsinki](http://www.openstreetmap.org/index.html?lat=60.17&lon=24.95&zoom=12),
mutta monet pienemmät paikat kaipaavat vielä innokkaita vapaaehtoisia
kulkemaan katuja ja kevyenliikenteenväyliä GPS-laitteet taskuissaan.
Monen kunnan voisi olla jopa kannattavaa innostaa asukkaitaan
osallistumaan oman kotikuntansa saamiseen maailmankartalle. Näin kunta
saisi myös omille verkkosivuilleen käyttöön tarkkaa paikallistuntemusta
sisältävän kartan, jonka sisältöön ja oikeellisuuteen kunnalla on
itsellään mahdollisuus vaikuttaa.

Kartoittaminen voi olla myös oivaa ulkoilua. GPS-laite taskuun ja
kartoittamaan!

Kotisivu
:   <http://www.openstreetmap.org>

Lisenssi
:   Creative Commonsin Nimeä-Tarttuva 2.0 Raakaversio
    ([CC-BY-SA](http://creativecommons.org/licenses/by-sa/2.0/)) ja
    myöhemmin [Open Database License
    1.0](http://www.opendatacommons.org/licenses/odbl/)

Toimii seuraavilla alustoilla
:   Toimii kaikilla alustoilla, kunhan selaimen ominaisuudet riittävät.

Ohjeita
:   [Ohjeita projektiin
    osallistujille](http://wiki.openstreetmap.org/wiki/Fi:Main_Page)

Ohjelmia OSM-karttatiedon näyttämiseen ja tuottamiseen

-   [Tietokoneella](http://wiki.openstreetmap.org/wiki/Software/Desktop)
-   [Mobiililaitteella](http://wiki.openstreetmap.org/wiki/Software/Mobile)
    ([Android](http://wiki.openstreetmap.org/wiki/Android),
    [iOS](http://wiki.openstreetmap.org/wiki/IOS))

Linkkejä
:   

-   [OpenStreetBrowser
    -wikisivu](http://wiki.openstreetmap.org/wiki/OpenStreetBrowser)
-   [Atlanta,
    Georgia](http://wiki.openstreetmap.org/wiki/Atlanta,_Georgia)
-   [Mapathon Atlantassa](http://news.bbc.co.uk/2/hi/8305924.stm) (BBC)
-   [Humanitarian OSM Team](http://wiki.openstreetmap.org/wiki/HOT)
    (H.O.T.)
-   [WikiProject
    Finland](http://wiki.openstreetmap.org/wiki/WikiProject_Finland)
-   [Turun wiki-sivu](http://wiki.openstreetmap.org/wiki/Finland:Turku)
-   [Turku](http://www.openstreetmap.org/index.html?lat=60.45&lon=22.25&zoom=12)
-   [Turun
    paikallisliikenne](http://www.öpnvkarte.de/?lon=22.25&lat=60.45&zoom=12)
-   [Helsingin
    wiki-sivu](http://wiki.openstreetmap.org/wiki/Finland:Helsinki)
-   [Helsinki](http://www.openstreetmap.org/index.html?lat=60.17&lon=24.95&zoom=12)
-   [Helsingin
    paikallisliikenne](http://www.öpnvkarte.de/?lon=24.95&lat=60.17&zoom=12)

{{% wrapper class="psgallery" %}}
-   [ ](/images/osm-1.png)
-   [ ](/images/osm-2.png)
-   [ ](/images/osm-3.png)
-   [ ](/images/osm-4.png)
-   [ ](/images/osm-5.png)
-   [ ](/images/osm-6.png)
-   [ ](/images/osm-7.png)
-   [ ](/images/osm-8.png)
-   [ ](/images/osm-9.png)
{{% /wrapper %}}

*Teksti: pesasa* <br />
*kuvakaappaukset: pesasa / © OpenStreetMapin tekijät, CC-BY-SA*

